<!DOCTYPE HTML PUBLIC "-//W3C//DTD HTML 4.01 Transitional//EN"
     "http://www.w3.org/TR/html4/loose.dtd">

<html>
<!-- Project Madurai -->
<!-- Copyright (c) 1998-2012 All Rights Reserved -->
<!-- Author : K. Kalyanasundaram-->
<head>
<meta ;="" charset="utf-8" content="text/html" http-equiv="Content-Type"/>
<meta content="K. Kalyanasundaram" name="Author"/>
<title>yayAti  (play) by pammal campanta mutaliyAr (in tamil script, unicode format)</title>
<style type="text/css">
p.verse 
  {margin: 0cm 0.5cm 0cm 1cm}
p.section
   {color: rgb(0,0,255); text-align: center}
p.header1
   {color: rgb(255,0,0); text-align: center}
p.header2
   {text-align: center}
h2.section
  {color: rgb(0,0,255); text-align: center}
p.pos_left
  {position:relative; left:-20px }
p.pos_right
  {position:relative; left:20px }
td.top
 {position:relative; top; width: 50px }
td.bottom
 {position:relative; bottom: 5px }
p {font-style: italic} 
p:first-line {font-style: italic} 
</style>
</head>
<body>
<body bgcolor="white" text="#800000">
<center>
<img src="pmdr0.gif"/>
<hr noshade="" width="50%"/>
<h2><font color="blue">பம்மல் சம்பந்த முதலியார் அவர்களின் <br/>
யயாதி   (நாடகம்)<br/></font></h2>
<h2>yayAti  (play) <br/>
by pammal campanta mutaliyAr<br/>
In tamil script, unicode/utf-8 format</h2></center>
<hr noshade="" width="50%"/> <br/>
<hr noshade=""/>
<ul>
<strong>Acknowledgements: </strong><br/>
Our Sincere thanks go to the Tamil Virtual Academy, Chennai <br/>
for providing us with scanned images version of the work online.<br/>
Etext preparation and proof-reading: <br/>
This etext was produced through Distributed Proof-reading approach. <br/>
We thank the following persons in the preparation and proof-reading of the etext: <br/>
Anbu Jaya, S. Karthikeyan, M. Gayathri, R. Navaneethakrishnan and Thamizhagazhvan<br/>
Preparation of HTML and PDF versions: Dr. K. Kalyanasundaram, Lausanne, Switzerland.
<br/>
© Project Madurai, 1998-2012.<br/>
Project Madurai is an open, voluntary, worldwide initiative devoted to preparation <br/>
of electronic texts of tamil literary works and to distribute them free on the Internet. 
<br/>
Details of Project Madurai are available at the website <br/>
<b><a href="http://www.projectmadurai.org/">http://www.projectmadurai.org/</a></b>
<br/>You are welcome to freely distribute this file, provided this header page is kept intact.

</ul>
<hr noshade=""/>
<center> <h3> <font color="blue">பம்மல் சம்பந்த முதலியார் அவர்களின் <br/>யயாதி  (நாடகம்)<br/>
</font></h3></center>
<ul>
<strong> Source: </strong><br/>
யயாதி<br/>
<br/>
நாடகப்பேராசிரியர்<br/>
 ப.சம்பந்த முதலியார், பி.எ,பி.எல்.,<br/>
அவர்களால் இயற்றப்பட்டது.<br/>
<br/>
ஐந்தாம் பதிப்பு<br/>
அருட்பெருஞ்சோதி அச்சகம், சென்னை-1.<br/>
காபி ரைட்]                      1950                              [விலை ரூ-++-2-00<br/>
-------------<br/>
இந்த நூலாசிரியரால் இயற்றப்பட்ட மற்ற நூல்கள்;-<br/>
<br/>
லீலாவதி சுலோசனா, சாரங்கதரன், மகபதி, காதலர் கண்கள்,<br/>
நற்குல தெய்வம், மனோஹரன், ஊர்வசியின் சாபம், இடைச்சுவர் இருபுற<br/>
மும், என்ன நேர்ந்திடினும், விஜயரங்கம், கள்வர் தலைவன், தாசிப்பெண்,<br/>
மெய்க்காதல்,பொன் விலங்குகள், சிம்ஹளநாதன், விரும்பிய விதமே,<br/>
சிறுத்தொண்டர், காலவரிஷி, ரஜபுத்திரவீரன், உண்மையான சகோதரன்,<br/>
சதி-சுலோசனா, புஷ்பவல்லி, கீதமஞ்சரி, உத்தமபத்தினி, அமலாதித்யன்,<br/>
சபாபதி முதற்பாகம், பொங்கல் பண்டிகை அல்லது சபாபதி இரண்டாம் <br/>
பாகம், சபாபதி 3-ஆம் பாகம், சபாபதி நான்காம் பாகம், பேயல்ல பெண்<br/>
மணியே, புத்த அவதாரம், விச்சுவின் மனைவி, மனைவியால் மீண்டவன்,<br/>
சந்திரஹரி, சுபத்திரார்ஜுனா, கொடையாளி கர்ணன், சஹதேவன்<br/>
சூழ்ச்சி, நோக்கத்தின் குறிப்பு, இரண்டுஆத்மாக்கள், சர்ஜன் ஜெனரல்<br/>
விதித்த மருந்து, மானவிகாக்னிமித்ரம், விபரீதமான முடிவு, சுல்தான்<br/>
பேட்டை சப்-அஸிஸ்டென்ட் மாஜிஸ்டிரேட், சகுந்தலை, கானப்பன் கள்ளத்<br/>
தனம், விக்ரமோர்வசி, முற்பகல் செய்யின் பிற்பகல் விளையும், நாடக<br/>
மேடை நினைவுகள் --- ஆறு பாகங்கள், நாடகத்தமிழ், பிராம்மணனும்<br/>
சூத்திரனும், வாணீபுர வணிகன், இரண்டு நண்பர்கள், சத்ருஜித், ஹரிச்சந்திரன், <br/>
மார்ககண்டேயர், ரத்னாவளி, கண்டு பிடித்தல், கோனேரி அரச குமாரன், <br/>
சந்தையிற்கூட்டம், வைகுண்ட வைத்தியர், தீட்சிதர் கதைகள்,<br/>
ஹாஸ்யக் கதைகள், குறமகள், நல்லதங்காள்,  சிறுகதைகள், நடிப்புக்கலையில் <br/>
தேர்ச்சி பெறுவதெப்படி? ஹாஸ்ய வியாசங்கள், தமிழ்ப் பேசும் படக் காக்ஷி, <br/>
விடுதிப் புஷ்பங்கள், பேசும்பட  அனுபவங்கள், வள்ளி மணம்,<br/>
கதம்பம், மாண்டவர் மீண்டது, ஆஸ்தானபுர நாடகச் சபை, சங்கீதப் பயித்தியம்,<br/>
 ஒன்பது குட்டி நாடகங்கள், சபாபதி ஜமீன்தார், சிவாலயங்கள்-<br/>
இந்தியாவிலும் அப்பாலும்- ஐந்து பாகங்கள், சிவாலயச் சிற்பங்கள், மனையாட்சி, <br/>
தீபாவளி வரிசை, இந்தியனும் ஹிட்லரும், காலக் குறிப்புகள், சுப்பிரமணிய ஆலயங்கள், <br/>
தீயின் சிறு திவலை, கலையோ காதலோ, உணவுப் பொருள்களின் குணங்கள், <br/>
சபாபதி துவிபாஷி, சபாபதி துணுக்குகள் முதலியன.<br/>
-----------------------------<br/>
<hr noshade="" width="50%"/><br/>
 உ<br/>
<ul> <strong>          யயாதி<br/>
நாடக பாத்திரங்கள் </strong> <br/>
<table border="0"><tr><td width="200"> யயாதி     <td width="250">    ... ஹஸ்தினாபுரத்து மன்னன். </td></td></tr>
<tr><td> காஞசேயன்    <td width="250">    ...  யயாதி மன்னன் நேசன்.</td></td></tr>
<tr><td>பப்பரன்      <td width="250">      ...  அரண்மனை விதூஷகன்.</td></td></tr>
<tr><td> விருஷபர்வா   <td width="250">    ...  அசுர ராஜன்.</td></td></tr>
<tr><td> யது      <td width="250">          ...  தெய்வயானை புத்திரன்.</td></td></tr>
<tr><td>பூரு     <td width="250">           ...  சன்மிஷ்டை புத்திரன்.</td></td></tr>
<tr><td>சுக்ராசாரி    <td width="250">      ...  அசுரகுரு. </td></td></tr>
<tr><td>தெய்வயானை  <td width="250">   ...   சுக்ராசாரி புதல்வி          }யயாதியின்           ]</td></td></tr>
<tr><td>சன்மிஷ்டை   <td width="250">    ...   விருஷபர்வாவின் புதல்வி  }மனைவிகள்</td></td></tr>
<tr><td> நீலலோசனி   <td width="250">    ...    தோழி.</td></td></tr>
</table>
  ஓர் மஹரிஷி, சங்கீத வித்வான், வேடர்கள், தோழிகள்   முதலானோர்.<br/>
<br/>
கதை நிகழிடம்:--  பெரும்பாலும் ஹஸ்தினாபுரத்திலும், சிறிதுபாகம் விருஷபர்வாவின் நாட்டிலும், இடையிலுள்ள வனத்திலும்.<br/>
-----------------------------------------------------------<br/>
</ul>
உ<br/>
என் தந்தை தாயர்<br/>
பம்மல் - விஜயரங்க முதலியார்<br/>
  பம்மல் - மாணிக்க வேலம்மாள்<br/>
ஞாபகார்த்தமாக சமர்ப்பிக்கப்பட்டது<br/>
-------------------------------------------------------<br/>
<br/>
<center><h3> யயாதி<br/> முற்கூறு </h3> </center>
<br/>
  இடம்-- அரண்மனையில் சங்கீத மண்டபம்.              காலம்--காலை<br/>
  யயாதி ஆசனத்தில் வீற்றிருக்க, சேவகன் விசிறிக்கொண்டிருக்கிறான்<br/>
<br/>
               பப்பரன் ஓர்புறம் நின்று கொண்டிருக்கிறான்.<br/>
<br/>
        ஓர் சங்கீத வித்வானை அழைத்துக்கொண்டு காஞ்சேயன் வருகிறான்.<br/>
<br/>
கா.    மஹாராஜா, இவர்தான் நான் முன்புகூறிய சங்கீத வித்வான். தெற்குப் <br/>
         பிரதேசத்தினின்றும் வந்திருக்கிறார், நமது சமஸ்தான வித்வானாக விரும்பி.<br/>
<br/>
ய.      மிகவும் சந்தோஷம்.<br/>
<br/>
ச.வி.  மஹாராஜா, ஒவ்வொரு வஸ்துவும் அதன் குணா குணங்களை நன்றாக <br/>
        அறிந்து மதிக்கின்றவராலேயே அது மிகுதியும் பிரகாசிப்பதுபோல், சங்கீத <br/>
         சாஸ்திரத்தில் தெளிவுறத் தேர்ந்து, அதில் வல்லுனரை மகிழ்வுடன் ஆதரிக்கும் <br/>
         மன்னர், தம்மை விட வேறில ரென்றே, சன்னிதானத்தை யடைந்தேன். <br/>
<br/>
ய.      சந்தோஷம்.         [குறிப்பாய்க் காஞ்சேயனைப் பார்க்கிறான்.]<br/>
<br/>
கா.    மகாராஜா தம்முடையசங்கீதத்தைக் கேட்க விருமபுகின்றார், ஏதாவது பாடும்.<br/>
<br/>
ச.வி.  கட்டளைப்படி நடக்கக் காத்துக்கொண்டிருக்கிறேன்.                         <br/>
 [பாடுகிறான்.]<br/>
<br/>
                           ஓர் மகரிஷி வருகிறார்.<br/>
<br/>
ப.        ஐஐயோ! சிவபூசை வேளையில் கரடி புகுந்தாற்போல் இது <br/>
         எங்கேயிருந்து வந்தது? <br/>
<br/>
ய.      சுவாமி, எழுந்தருளவேண்டும்.  இது என்னுடைய பாக்கியமே!<br/>
<br/>
கா.     நீர் நாளைத்தினம் வாரும்.          [ வித்வான் போகிறான்]<br/>
<br/>
ம.       யயாதி, நீயும் குடிகளும் க்ஷேமந்தானா?<br/>
<br/>
ய.       சுவாமி, தமதருளால் எல்லாம் க்ஷேமந்தான்.<br/>
<br/>
ம.       சந்தோஷம்; ஆயினும் நம்முடைய அருளால் என்ன இருக்கிறது? எல்லாம் <br/>
          பிரமன் விதித்தபடி யாகிறது.<br/>
<br/>
ய.  சுவாமி, இதென்ன இப்படிக் கூறுகிறீர்? எல்லாம் விதியின்படி யானால், <br/>
        நம்மா லொன்றுமில்லையோ? பேதை மாந்தர்களாகிய என்னைப் <br/>
        போன்றவர்களால் ஒன்றும் ஆகா விட்டாலும், தபோநிதிகளாகிய தம்மாலும் <br/>
        ஒன்றும் ஆகாதோ? <br/>
<br/>
ம.  யயாதி, என்ன நீயே இப்படிப்புகலுகிறாய்? விதியை வெல்ல யாரால் <br/>
         முடியும்? –  ஒருவராலும் முடியாது!<br/>
<br/>
ப.   ஆம், மஹாராஜா, நம்முடைய கவிராயரும் பூனை விருத்தத்தில்,<br/>
<br/>
         ததியோ தனமுத லாகும் பலவாம் தகுகறியை<br/>
         மதியிலா ரந்தோ மறைத்துவைத் தாலுமே மாளச்செயப்<br/>
        புதியதா மோர்வழி கற்றத னால்மகிழ் பூனைமன்னா<br/>
        விதியை வெலவுனா லாகா தெனவே வுளறுவரே'.<br/>
<br/>
          என்று பிரஸ்தாபிக்கிறார்.<br/>
<br/>
ம.    யயாதி,<br/>
<br/>
        'தாந்தாமுன் செய்தவினை தாமே யனுபவிப்பார்<br/>
        பூந்தா மரையோன் பொறிவழியே-வேந்தே<br/>
        ஒறுத்தாரை யென்செயலா மூரெல்லா மொன்றா<br/>
        வெறுத்தாலும் போமோ விதி'<br/>
<br/>
          என்று கூறப்பட்டிருக்கிறதை அறிந்திலையோ?<br/>
<br/>
ய.    ஆகவே, மஹரிஷி தாம் எனக்குக் கூறிய மொழிகளால் விதியை <br/>
           யொருவராலுங் கடக்க முடியாதென்று தாம் எண்ணங் கொண்டிருக்கிறதாகத்<br/>
          தோற்றுகிற தெனக்கு.<br/>
<br/>
ம.    யயாதி, ஆம், அதுதான் எனது கருத்து. விதியை விலக்கத் தேவராலும் <br/>
          ஆகாதென்றால், மனிதரால் என்ன ஆகும்?<br/>
<br/>
ய.    ஆயினும் விதியை மதியால் வெல்ல லாகாதா?<br/>
<br/>
ம.     ஒருக்காலும் ஆகாது, விதிவந்தால்மதிபோம் எவர்க்கும்.<br/>
<br/>
ய.     மஹரிஷி, அப்படி நிற்க, பூர்வம் சாவித்திரி தனது மதியால் தன் நாயகனுடைய<br/>
           விதியை மாற்றியதாகவும், மார்க்கண்டேயரும் அவ்வண்ணமே தமது<br/>
          விதியைக் கடந்ததாகவும் கூறப்பட்டிருக்கிறதே; இதற்கென்ன உத்தரவளிக்கிறீர்?<br/>
<br/>
ம.   யயாதி, சாவித்திரியின் கணவன் இறந்து மீண்டானென்பதை மறந்தாயோ? <br/>
          அவன் 'அவ்வயதில் இறப்பான்' என்று விதித் திருந்ததாக நாம் அறிந்தோமே <br/>
         யொழிய,'இறந்துமீளான்' என்று விதித்திருந்ததாக எங்குங் கூறப்படவில்லை. <br/>
         ஆகவே, அவன் விதிப்படி இறந்தான், பிறகு மீண்டான். அவ்வண்ணமே <br/>
         சிவபெருமானருள் செய்தபடி மார்க்கண்டேயருக்கு 'என்றும் பதினாறு வயது' <br/>
         விதிக்கப்பட்டிருந்ததே யொழிய 'பதினாறு வயதில் இறப்பார்' என்று <br/>
         விதித்திருந்ததாகக் கேள்விப்பட்டோ ரில்லை.<br/>
<br/>
கா.   தவசிரேஷ்டரே, நீர் கூறும்படியான நியாயங்கள் எனக்கென்னவோ ஏற்றனவாகத் <br/>
           தோற்றக் காணோம். நான் இவ்வண்ணம் கூறுவதற்காக தாம் என்னை <br/>
           மன்னிக்கவேண்டும்.<br/>
<br/>
ய.    ஆம், எனக்கும் அப்படியே தோற்றுகிறது.- அதுபோகட்டும். சுவாமி, பின்வரும் <br/>
          சமாசாரங்களை யறியக்கூடாத என்னைப் போன்றவர்களால் விதியை வெல்ல <br/>
          முடியாதென்று கூறுவது நியாயமாகத் தோன்றினும், வரப்போகிற <br/>
          சமாசாரங்களை அறிந்த தம்மைப்போன்ற ஆன்றோர்களால் ஏன் விதியை விலக்க <br/>
          முடியாதென்று எனக்கு ஒரு சந்தேகம் பிறந்திருக்கிறது.<br/>
<br/>
ம.    அரசனே, நான் முன்பே கூறினேனே. தெரிந்தாலுந் தெரியா விட்டாலும் <br/>
            ஒன்றுதான்; விலக்க முடியாது. மனிதர்களுக்குத் தெரியாதிருத்தலே <br/>
            நலமென நினையும், ஒருவிதத்தில்.<br/>
<br/>
ய.    தெரிந்தால் ஏன் விலக்க முடியாது?<br/>
<br/>
கா.    ஆம், தெரிந்தால் ஏன் விலக்க முடியாது?<br/>
<br/>
ம.    உங்களுக்கு நியாயமெடுத்துக் கூறுவதிற்பயனில்லை. உண்மையை நேரில் <br/>
           ரூபித்தலே தகுதி. யயாதி ராஜனே, இன்னும் சிறிது காலத்திற்குள் உமக்கு<br/>
           நேரிடப்போகிற ஒரு விஷயத்தைக் கூறுகிறேன். அதை உமது மதியால் நடக்க <br/>
           விடாமற் செய்து பாரும். இன்னும் சில தினங்களுக்குள், நீர் இரண்டு<br/>
          ஸ்திரீகளை விவாகஞ் செய்துகொள்ளப் போகிறீர்.  அதனால் பிறகு உமக்குப்<br/>
          பெருந்தீங்கொன்று நேரப் போகிறது. அதைத் தடுத்துக்கொள்ளும் பார்க்கலாம். <br/>
          அப்படி அதைத் தடுத்துவிடுவீராயின், விதியை மதியால் வென்று விடலாம் <br/>
          என்று நான் ஒப்புக் கொள்ளுகிறேன்.<br/>
<br/>
ய.    அப்படியா?-ஏதோ பார்ப்போம்.<br/>
<br/>
ம.    யயாதி, சிலகாலம் சென்றபிறகு நான் உம்மை வந்து பார்க்கிறேன். நான் கூறியது <br/>
           ஞாபகமிருக்கட்டும். எனக்கு விடை கொடும், நான் போய் வருகிறேன்.<br/>
<br/>
ய.    சுவாமி, தாம் இன்று இவ்விடத்தில் எழுந்தருளியது என் பூஜாபலனே! தங்களுக்கு <br/>
           இவ்வளவு சிரமங் கொடுத்ததற்காக என்னை மன்னிக்கவேண்டும். தம்முடைய <br/>
            வருகையால் நான் தன்யனானேன்.<br/>
<br/>
கா.    சுவாமி, தம தருள் என்றும் இவ்விட மிருக்க வேண்டும்.<br/>
<br/>
ம.     ஜெய விஜயீபவ!<br/>
<br/>
ப.      மஹாராஜா, நான் வழிவிட்டு வருகிறேன். [போகிறான்]<br/>
<br/>
ய.     காஞ்சேயா, எப்படியாவது நான் எனது மொழியை ரூபிக்க வேண்டும். <br/>
           ஆயினும் மஹரிஷி கூறிய திடத்தை நோக்குங்கால் எனக்குச் சற்று <br/>
           அச்சமாகவே யிருக்கிறது. ஆயினும் பார்ப்போம். நான் இரண்டு <br/>
           மனைவிகளை யுடையவனாவேன் என்றல்லவோ கூறினார். முதலில் <br/>
           நான் விவாகமே செய்து கொள்ளாமல் இருந்துவிடுகிறேன். பிறகு பார்ப்போம்.<br/>
<br/>
கா.     அரசே, அப்படி செய்வது நியாயமன்று. தம்முடைய பழமையான வம்சத்திற்கு <br/>
          ஒரு குறையும் வராமல் பாதுகாப்பது தம்முடைய கடமையாதலின், தாம் <br/>
          விவாகம் செய்துகொள்ளவேண்டும். எப்படியும் இரண்டு விவாகஞ் செய்துகொண்ட <br/>
         பிறகுதானே உமக்கோர் தீங்கு நேரிடுமென்று மஹரிஷி கூறியிருக்கிறார்.<br/>
<br/>
ய.     ஆம், நீ கூறுவது - நியாயந்தான் - ஆயினும் -<br/>
<br/>
பப்பரன் வருகிறான்.<br/>
<br/>
ப.    மஹாராஜா, தங்கள்  உத்திரவின்படி வேட்டைக்குப் புறப்பட எல்லாம் <br/>
          சித்தமாயிருக்கிறதென அறிவிக்கும்படி வேடர்தலைவன் கூறினான்.<br/>
<br/>
ய.    சரிதான் - காஞ்சேயா, வா புறப்படுவோம் சீக்கிரம் -விதூஷகா, நீயும் <br/>
          வேட்டையாட வருகிறாயா? நீ மஹா தைரியசாலி யாயிற்றே!<br/>
<br/>
ப.     மஹாராஜா, என்னை நானே புகழ்ந்து கொள்வது நியாயமல்ல. ஆயினும் <br/>
           மஹாராஜா, நீர் வேட்டைக்குச் சென்றால், இராஜ்ய காரியம் பார்த்துக் <br/>
          கொள்வதற்குஒருவரு மில்லாதபடியால் நான் அவசியம் அரண்மனை-<br/>
          யிலிருக்கவேண்டும்.<br/>
<br/>
ய.     பெரிதன்று, பப்பரா, நீ வேட்டையாடும்பொழுது  நான் பார்த்ததேயில்லை. நீயும் <br/>
           புறப்படு.<br/>
<br/>
ப.             உத்திரவுபடி. - மஹாராஜா, ஒரு விண்ணப்பம்.<br/>
<br/>
ய.            என்ன? சீக்கிரம் சொல்.<br/>
<br/>
ப.     நான் நேற்றைத்தினம் தங்களிடம் விண்ணப்பம் செய்த கவி வந்திருக்கிறார். <br/>
        அவருக்கு நமதரண்மனையில் உத்தியோகம் வேண்டுமாம். ஊறுகாய்ப்பாடல்,<br/>
         மாங்கொட்டை அந்தாதி, பூனைவிருத்தம், கருங்கற் கலம்பகம் முதலான பெரிய <br/>
        காவியங்களையெல்லாம் பாடியிருக்கிறார். அவர் என் அத்யந்த நேசர், ஆகவே----  <br/>
<br/>
கா.  ஒரு கபி இன்னொரு கபியைத் தேடினாற்போ லிருக்கிறது!<br/>
<br/>
ய.   பப்பரா, அதைப்பற்றி பிறகு யோசிப்போம். வேண்டுமென்றால் அவரையும் <br/>
           வேட்டைக்கு வரச்சொல்.<br/>
<br/>
கா.  ஆமாம், தவறாது வரச்சொல். அங்கே அவருடைய பந்துக்கள் அனேகரை <br/>
           மரங்களிலும் வேறிடங்களிலும் அபரிமிதமாய்க் காணுவார்.<br/>
[எல்லோரும் போகிறார்கள்.]<br/>
-------------------<br/>
<hr noshade="" width="50%"/><br/>
<center><h3> முதல் அங்கம். </h3> </center>
<br/>
   இடம்-- வனம்.              காலம்--காலை.<br/>
<br/>
மிருகங்களை விரட்டும் சந்தடி தூரத்தில் கேட்க, சில வேடர்கள்வருகின்றனர்.<br/>
<br/>
மு.வே.  அடே, சீக்கிரம் கட்டுங்கடா வலைங்களே. தோ! புலிங்களெயெல்லாம் <br/>
           பொதார்லே யிந்து கெளப்புராங்க, கேக்கலே சத்தம்? போனா அப்படியே<br/>
           அமுக்கலாம், புலிங்களெல்லா.<br/>
<br/>
இ.வே.    ஆ ஆம்! ஆஆம்! சீக்ரம்! சீக்ரம்! அப்பா! ஒரு புலிக்கி ரெண்டு பொன்னுடா, <br/>
          ரெண்டு பொன்னு!  <br/>
<br/>
மூ.வே.   அடடே! இஸ்து கட்ரா, அவஸர்த்தெப்பாரு! முயிகி போச்சோ! இஸ்து <br/>
          கட்ரா, இல்லாப்போனா, சின்னா சின்னா பக்சிங்கல்லாம் ஓடிப்பூடுமே! நம்ப <br/>
          வேலெயெமின்னே பண்ணிட்டு அப்புறம் போவோண்டா.<br/>
<br/>
<br/>
மு.வே.  அடடே! மறந்துப் பூட்டேன்டா! அவஸர்த்லெ பக் சிங்களுக்கு எரெ <br/>
         கொண்டார  மறந்துப் பூட்டேன்டா!<br/>
<br/>
மூ.வே.  சர்தான், கூச்சே போடாதே. நாங் கொண்ணாந்திக்கரேன், உன்னப்போலெ <br/>
          ஏமாந்தவனா? அல்லாம் பய்யிலெ யிக்குது.<br/>
<br/>
இ.வே.   அதோதோதோ! அத்தோ ஓடுது புலி, புலி! பெரும்புலி! சீக்கிரம் இந்தயெயவு <br/>
           வேலெயெ முடிச்சுட்டுப் போகலாம் வாங்கடா!<br/>
<br/>
                           [வலைகளைக் கட்டுகிறார்கள் விரைவுடன்.]<br/>
<br/>
மூ.வே.  அடடடே, பசங்களா, இங்கே பாருங்கடா. அவசரப் பட்டீங்களா ஒண்ணும் <br/>
          ஆப்டாது. அதுவுங் கெட்டுப்பூடும், இதுவுங்கெட்டுப்பூடும். ஒரு புலிகூட<br/>
         ஆப்டாது; பச்சிங்களும் அல்லாந் தப்சிக்கும்.<br/>
<br/>
இ.வே.  சர்தான், வேலெ தீந்துது, வாங்க. அயினாரப்பா! நீ தான் தொணெ! -- வாங்க! <br/>
           வாங்க !<br/>
                                      [வேடர்கள் போகிறார்கள்].<br/>
<br/>
                காஞ்சேயனும், யயாதியும் வருகிறார்கள்.<br/>
<br/>
கா.     [புல்தரையில் படுத்து] இனி என்னால் ஒரு அடியும் எடுத்து வைக்க முடியாது. <br/>
            ஐயனே, எனக்கு மிகவும் இளைப்பாயிருக்கிறது. என்கால்கள் சோருகின்றன.<br/>
           இங்கு சற்று உட்கார்ந்து இளைப்பாறிப் பிறகு வேட்டைக்குச் செல்வோம்.<br/>
<br/>
ய.    சீ! காஞ்சேயா, இதென்ன? இதற்குள் இளைப்பா! இக்கொடிய காட்டில் இன்னும் <br/>
           எத்தனைத் துஷ்ட மிருகங்களிருக்கின்றன! அவைகளை யெல்லாம் ஹதமாக்க <br/>
           இன்னும் நமக்கு எவ்வளவு வேலையிருக்கிறது!<br/>
<br/>
கா.     அரசே மன்னியும், சற்றிளைப் பாறாவிட்டால் என்னால் ஒன்றும் முடியாது. <br/>
           என் பொருட்டுத் தாமும் சற்று தங்கும்.<br/>
<br/>
ய.      பிரிய நேசனே, அப்படியே ஆகட்டும். [உட்கார்ந்து] ஆனால் அதிக நாழி <br/>
            கழிக்கலாகாது. - சீ! இதென்ன  கஷ்டம் ! நான்கு புறமும் வேட்டை நடந்து<br/>
           கொண்டிருக்க நான் இங்கு சும்மா அசைவற்றிருக்க வேண்டி  வந்ததே! எப்படி <br/>
           பொறுத்திருப்பது? ஆயினும் உன்னைக்கடிந்துகொள்ள வில்லை. உன் <br/>
           பொருட்டே  என் உற்சாகத்தை அடக்க வேண்டி வந்தது.<br/>
<br/>
கா.    ஆனால், உமக்குவிநோதமான வேறு தொழில் சொல்கிறேன். அரசே, அதோ <br/>
           பாரும். மரக்கிளைகளி னுச்சியில் எத்தனை காட்டுப் பக்ஷிகள் சிறியவும் <br/>
           பெரியவுமாய் வலைகளிற் சிக்கி வெளியிற்போக வழி யறியாது தத்தளிக்கின்றன!<br/>
<br/>
ய.            ஐயோ பாபம்! அவைகளின் விதி அவ்வளவுதான்!<br/>
<br/>
கா.    அரசே, என்ன சொன்னீர்? இதற்குள் உமது மனம் மாறிவிட்டதா? விதியென்று <br/>
           ஒன்றுண்டென ஒப்புக்கொள்ளுகிறீரா?   <br/>
<br/>
ய.    இல்லை,இல்லை, காஞ்சேயா, ஏதோ ஞாபக மறதியாய்க் கூறினேன். இதோ பார், <br/>
          இப்பக்ஷிகளெல்லாம் இவ்வாறு சிக்கி இறக்க விதிக்கப்பட்டனவென்று <br/>
          நினைக்கிறாயோ?--சரி, இவைகளை யெல்லாந் தப்ப விடுகிறேன். <br/>
          [வலைகளிற் சிக்கிய பக்ஷிகளை விடுவித்து] <br/>
          இப்பொழுதென்ன சொல்கிறாய்? இவைகளின் விதி என்ன வாயது? உனது <br/>
          மஹரிஷி இதற்கென்ன சொல்வார்?<br/>
<br/>
கா.  ஓ! இப்பக்ஷிகளெல்லாம் முதலில் இம்மாதிரி சிக்கி அவதிப்பட்டு பிறகு <br/>
           விடுவிக்கப்படுமென்று விதிக்கபபட்டன, என்பார்.<br/>
<br/>
ய.   அதுவும் நல்ல யுக்திதான்!---சரி, இதற்குத்தான் இப்படிச் சொல்லினை, அவர் <br/>
          எனக்கு விதித்த நம் விதியினின்றுந் தப்பப் போகிறேனே அதற்கென்ன<br/>
          சொல்லப் போகிறாய்?<br/>
<br/>
          மூட்டையொன்றெடுத்துக்கொண்டு பப்பரன் வருகிறான்.<br/>
<br/>
ப.   [மூட்டையைக் கீழே வைத்துப் பெருமூச்செறிந்து} அப்பா! அப்பா என்ன வேலை! <br/>
           என்ன இழவு! என்ன கஷ்டம்! சீச்சீ! இந்த  வேலை நமக்கு வேண்டா மப்பா<br/>
          இனி.<br/>
<br/>
ய.        ஆ! பப்பரா, எங்கிருந்தாய் இந்நேரம்?  இங்கு வந்தது முதல் உன் முகமே என் <br/>
          கண்ணுக்குமுன் அகப்பட  வில்லையே!<br/>
<br/>
கா.       தூக்கம் சரியாக வந்ததா?<br/>
<br/>
ப.         ஓ! ஆமாம்;  தாங்களிப்பொழுது தூங்கப் பார்க்கிறீர்களே, அதை யென்மீது <br/>
           சாற்றிச் சொல்லுகின்றாற் போலிருக்கிறது. உம்! என்னை வேட்டையிலெ<br/>
           பார்க்க வேண்டும்! நீங்க ளெங்கிருந்தீர்க ளிந்நேரம்?  இக்காட்டில் வாழும் <br/>
           புலிகளை ஆயிரக் கணக்காய் நான் கொன்று சாய்த்தபொழுது? காட்டிலே<br/>
           போய்ப் பாருங்களையா, ஒரு புலியாவது இருக்கிறதாவென்று.<br/>
<br/>
ய.  ஓஹோஹோ! என்ன வேட்டைக்காரன்! - அதிருக்கட்டும், இதென்ன மூட்டை?<br/>
<br/>
ப.   அரசே, நமது மந்திரியிடங்கூறி நமது பொக்கசம் அவ்வளவையும் என்னிடம் <br/>
          ஒப்புவித்துவிடும்படி கட்டளையிடும். தாங்கள் க்ஷத்திரிய ரல்லவா? தங்கள் <br/>
          வாக்கினின்றுந் தவறு வீரா? ஒரு புலிக்கு இரண்டு பொன் அல்லவா கணக்கு?<br/>
<br/>
கா.  என்ன! இவைகள் புலிகளின் தலைகளா? மூட்டையைப் பார்த்தாள் <br/>
           அப்படிக் காணவில்லையே.<br/>
                                               [மூட்டையை யவிழ்க்கிறான்.]<br/>
<br/>
ப.   இல்லை, இவைகள் புலிகளின் வால்கள்.<br/>
<br/>
கா.  வால்கள்! உன்னை யார் புளிவால்களைக் கொண்டுவரச் சொன்னது என்னிடம்? <br/>
           நான் தலைகள் அல்லவோ வேண்டுமென்றேன், தலைகளுக்கல்லவோ இரண்டு <br/>
           பொன் விகிதம் கொடுப்பதாக இசைந்தேன்.<br/>
<br/>
ப.   தலையானாலென்ன? வாலானாலென்ன? அதிலொன்றும் பேதமில்லை  <br/>
         -ஏனையா, மந்திரியாரே, தாம் எண்ணுகிறீரா, நான் எண்ணுவதா? <br/>
         [எண்ணுகிறான்.] ஒன்று, இரண்டு, மூன்று-<br/>
<br/>
ய.  நிற்த்து, நிறுத்து, இவைகளின் தலைக ளெங்கே?<br/>
<br/>
ப.   தலைகளை யேன் கொண்டு வரவில்லையென்றால், அநேகங் <br/>
           காரணங்களிருக்கின்றன. முதலில், தலைகளை மூட்டை கட்டினால் பெரும் <br/>
           மூட்டையாகும்; யார் சுமப்பது? இரண்டாவது, இந்தப் புலிகளுக்குத் தலைகளே <br/>
          இல்லை; நான் வேட்டையாடிய பொழுது தலைகளில்லாமல் இருந்தன, <br/>
          சரிதானென்று வால்களை அறுத்துக்கொண்டு வந்தேன் - <br/>
<br/>
ய.   [நகைத்து] சரிதான், சரிதான்! நினைத்தேன், நினைத்தேன்!<br/>
<br/>
கா.  [நகைத்து] சரி, சரி! பப்பரா, இதோ உன் தைரியத்தைப்பற்றி உன் <br/>
           சிநேகிதர் கவிராயரை ஒர்காவியம் எழுதச்சொல்.<br/>
<br/>
ய.   [திடீரென்ரெழுந்து] அதோ ஒரு புலி! காஞ்சேயா, வா வா! சீக்கிரம்!<br/>
<br/>
 [கான்சேயன் பின் தொடர, வேகமாய்ப் போகிறான். இறந்தாற்போல் <br/>
   பப்பரன் கீழே விழுகிறான்.]<br/>
<br/>
             மற்றொரு புறம் வேடர்கள் வருகிறார்கள்.<br/>
<br/>
மூ.வே.    அய்யோ! இதென்னா செத்துப்பூட்டானா?<br/>
           அய்யய்யோ!----அய்யா. அய்யா!  [ எழுப்புகிறான்.]<br/>
<br/>
ப.     [ மெல்ல எழுந்து]   ஓ! தூங்கிவிட்டேன்.----தூங்காமலென்ன செய்வது? என்ன <br/>
          வேட்டை, என்ன வேட்டை!<br/>
<br/>
இ.வே. என்னா! நீ வேட்ட ஆடுனெ அய்யா? நாங்க யாரும் பாக்கவேயில்லியே! ராஜா <br/>
           உங்களெ தேடச் சொன்னாரு, எங்கே பாத்தாலுங் காணமே.<br/>
<br/>
மூ.வே. அடடே, பசங்களா, இதோ பாத்திங்களாடா! இதோ  பாத்திங்களாடா இந்த <br/>
          மூட்டயே! நாம்ப கொண்ண புலிங்க வாலுங்களெ யாரோ அறுத்துக்கிணாப் <br/>
          பூட்டானிண்ணு பேசிக்கினோமே, இந்த ஆசாமிதாண்டா! இதோ பாருங்கடா!<br/>
<br/>
ப.      அடே, சோம்பேறிப்பசங்களே! தொடாதீர்கள் அதை; நான் அத்தனைப்      <br/>
          புலிகளையும் கொன்றிருப்பதாவது, நீங்கள் கொன்றதாகக் கூறுவதாவது? <br/>
          வேண்டுமென்றால் மஹாராஜாவைக் கேட்டுக் கொள்ளுங்கள். அவர்தான் <br/>
          எனக்குப் பரிசு கொடுக்கப் போகிறாரே!<br/>
<br/>
இ.வே. அப்படியா? பார்க்கலாம். முதல்லே, நீ கொண்ண புலிங்க எங்கே? ராஜா வந்து <br/>
         புலி தலெங்கதானெ கொண்டாரச் சொன்னாரு.<br/>
<br/>
ப.     அதெல்லாந் தெரியுமடா எனக்கு! நான் கொன்ற புலிகளை யெல்லாம் வாலைப் <br/>
           பிடித்துக்கட்டி இழுத்துக்கொண்டு வந்தேன். வரும்பொழுது மஹாராஜா<br/>
           இந்தக் காட்டாற்றங்கரையிலே யிருந்தார், இப்பாழும் ஆற்றில் நீந்திவரவேண்டி  <br/>
          வந்தது. அப்படி வரும் போது ஆற்றின் வேகத்தில் உடல்களெல்லாம் <br/>
           அறுத்துக்கொண்டு போய்விட்டன. ஆகவே மிகுந்த வால்களை மாத்திரம் <br/>
           பத்திரமாய் மூட்டை கட்டிக் கொண்டு வந்தேன் மகாராஜாவிற்கு. மஹாராஜா<br/>
          உங்களை நம்புகிறாரோ அல்லது என்னை நம்புகிறாரோ பார்ப்போம்.<br/>
<br/>
எல்லோரும். அடடே என்னா தயிர்யசாலி! என்னா வேட்டெக்காரன்! <br/>
             டேயப்பா! பாருங்கடா! [நகைக்கிறார்கள்.] <br/>
<br/>
                       மற்றொரு வேடன் வருகிறான்.<br/>
<br/>
நா.வே.    டேய்! என்னாடா அது இங்கே கூச்சலும் சிரிப்பும்?  நம்ம எஜமான் <br/>
           ராஜாவெ தேடியாரச்சொல்லி நம்ப எல்லார்க்கும் கட்ளெ யிட்டிக்கிறாரு, இங்கே <br/>
           சிரச்சிக்கி னிருக்கிறிங்களா! நம்ப ராஜாவும் மந்திரியும் எங்கே போனாங்கோ <br/>
           தெரியுமா?<br/>
<br/>
மு.வே.   தெரியும், தெரியும். ரெண்டுபேரும் எத்தெயோ ஒண்ணெ தெரித்திக்கினு <br/>
             போனாங்கோ இப்டி.<br/>
<br/>
நா.வே.   ஆனா வாங்க, எப்டியும் தேடிப்பிடிக்கணும் இருட்டா வரத்துக்குள்ளே.<br/>
        [ வேடர்கள் நால்வரும் போகிறார்கள்.]<br/>
<br/>
ப.     ஒவ்வொருத்தனும் அவனுக்குத் தக்கபடி வாழ வேண்டியிருக்கிறது இந்த <br/>
          உலகத்தில். இது என் வாழ்வென்று விதிக்கப்பட்டிருக்கிறது. நம்முடைய<br/>
          இடத்திற்கு நாம் போவோம். மஹாராஜா எப்படியும் வந்து சேர்வார்.                     <br/>
          [போகிறான்.]<br/>
-----------------------  <br/>
<hr noshade="" width="50%"/> <br/>
<center><h3>                  இரண்டாவது அங்கம் </h3> </center>
<br/>
     இடம்: விருஷபர்வாவினுடைய நந்தவனத்திலோர் தடாகம்.<br/>
<br/>
  காலம்----காலை.<br/>
<br/>
     சற்றுதூரத்தில் யயாதியும், காஞ்சேயனும் வருகிறார்கள்.<br/>
<br/>
ய.      ஆஹா! காஞ்சேயா, நாம் வழிதப்பி எங்கு வந்து விட்டோம் பார்த்தனையா!<br/>
<br/>
கா.    ஆம், நாம் இதுவரைக்கும் வந்திராத ஓர் நூதன இடமென்றே தோற்றுகிறது.<br/>
<br/>
ய.     காஞ்சேயா, இப்புதுமையைக் கண்டனையா! இதோ, ஒருபுறத்தில் ஒரு <br/>
           மஹரிஷியின் ஆச்சிரமத்தைப் போற்றோற்றுகிறது! அதோ மற்றொரு புறத்தில்<br/>
          அரசன் அரண்மனைபோற் றோற்றுகிறது. என்ன ஆச்சரியம்!<br/>
<br/>
கா.   மிகவும் விந்தையாகத்தா னிருக்கிறது! ஒருபுறத்தில் வேதபாராயண ஒலியும், <br/>
          மற்றொரு புறத்தில் சங்கீதக்கேளிக்கையின் ஒலியுங் கேட்கிறது!<br/>
<br/>
ய.    நண்பனே, இக்காக்ஷியை நோக்குமிடத்து இல்லறத்திற்கும், துறவறத்திற்கும் <br/>
          உண்டான ஏற்றத் தாழ்வைப்பற்றி நான் நினைக்கவேண்டி வருகிறது.<br/>
<br/>
கா.  ஏன்? எது மேலானதென்று கூறுகிறீர்?<br/>
<br/>
ய.   சந்தேகமென்ன?  துறவறமே மேலானது. இன்றைக்கிருந்து நாளைக்கு அழியுஞ் <br/>
           செல்வம் இல்லறச் செல்வம். அழியாச் செலவம் துறவறமே. இவ் வெழு நிலை <br/>
           மாடம் கால் சாய்ந்துற்றுக் கழுதைமேய் பாழாகினு மாகும் நாளை. இல்லறப் <br/>
           பயனோ இவ்வற்பவாழ்வு மட்டே. தூயதாய தூறவறப் பயனே எக்காலமும் <br/>
           நிலைத்திருப்பது. துறவறத்தை விட்டு இல்லறத்தை விரும்புவது, ஒரு ஸ்திரீயை <br/>
           யனுபவியாது நீரிற்றோற்றும் அவளுடைய பிரதி பிம்பத்தை யனுபவிப்பது <br/>
           போலும்.<br/>
<br/>
கா.   ஏன், இல்லறத்திலே இருந்தும் வீடுபெறலாகாதோ?<br/>
<br/>
ய.    பெறலாம், ஆயினும் அது கடினம். இல்லறத்திளிருப்பவனுக்கு எந்நேரமும் <br/>
            மனச் சஞ்சலமே. சஞ்சலமற்ற வாழ்வு துறவறவாழ்வே. இந்நிலவுலகத்திற் <br/>
            கெல்லாம் அரசனாகித் தான் விரும்பும்படியான எல்லா இல்லறச் சுகத்தையும் <br/>
            பெறத்தக்கவனாய் ஒருவன் இருந்த போதிலும், எங்கு இந்த நிலைமையினின்றும் <br/>
            கீழே விழுகிறோமோ, என்னும் மனக்கவலை அவனை எந்நேரமும் பாதிக்கிற <br/>
            தல்லவா? துறவிகளுக்கோ அப்படியில்லை. ஒன்று மில்லாதவருக்கு 'ஏதாவது <br/>
            போம்' என்னுங் கவலை இல்லை அல்லவா? அணிமுடி யணிந்த அரசர்க்கே <br/>
            கவலை, சடைமுடி தரித்த சான்றோர்க் கேது?<br/>
<br/>
கா.   ஐயனே, நீ ரென்ன சொன்னபோதிலும் நான் ஒப்புக்கொள்ளவே <br/>
            மாட்டேன். இல்லறமே மேலானது.<br/>
<br/>
ய.    காஞ்சேயா என்ன மூடனைபோல் வாதிக்கிறாய்? நீ கூறுவதற்கு <br/>
            ஏதாவது நியாயமிருந்தா லெடுத்துக் காட்டு.<br/>
<br/>
கா.    ஆம், அரசே. நீர் கூறுகிறபடி துறவற்றமே மேலானதா இருக்கட்டும். <br/>
          ஆயினும் இவ்வுலகிலுள்ளோரெல்லாம் துறவிகளாய் விட்டால் பிறகு <br/>
          இவ்வுலகமெவ்வாறு விருத்தியாவது? உலகில் துரவிகளுமிருக்க வேண்டும், <br/>
          ஏனையோரு மிருக்க வேண்டும், அவர்களைக் காக்க அரசருமிருக்க வேண்டும்.<br/>
<br/>
ய.    அப்படிப்பட்ட அரசர்கட்கு வேடிக்கையைக் காலம் போக்க உன்னையொத்த <br/>
           நண்பர்களுமிருக்க வேண்டும்! புத்திசாலி தான்! வா, எனக்குக் களையாயிருக்கிறது; <br/>
          அதோ அப்பூங்காவிற் சென்று இளைப்பாறுவோம். <br/>
 [போகிறார்கள்]<br/>
<br/>
கூந்தலை யுலர்த்திக்கொண்டு குளத்தின்படியொன்றில் சர்மிஷ்டை வந்து <br/>
           உட்காருகிறாள். நீலலோசனி வருகிறாள்.<br/>
<br/>
நீ.     அம்மா, இதென்ன புதுமை? இக்காவில் எல்லோரும் விளையாடி வசந்தோற்சவங் <br/>
            கொண்டாடுகையில் தாம் மாத்திரம் தனியாக இவ்வாவியின் படியில் சும்மா<br/>
            உட்கார்ந்துகொண்டு இருக்கிறீர்கள்? தடாகத்தில் ஏன் எங்களுடன் சந்தோஷமாய் <br/>
            விளையாடவில்லை? சீக்கிரம் ஸ்நானத்தை முடித்து விட்டு கரையேறி விட்டீர்கள், <br/>
            என்ன விசேஷம்?<br/>
<br/>
ச.     விசேஷம் என்ன? ஏதோ நீரில் அதிக கால மிருக்க விருப்ப மில்லை, <br/>
           வந்துவிட்டேன். அதற்கு விசேஷ மொன்றிருக்க வேண்டுமோ?<br/>
<br/>
நீ.     அப்படியல்ல, வருஷாவருஷம் இதுவரையில் நாம் வசந்தோற்சவம் <br/>
            கொண்டாடும்பொழுது மற்றெல்லோரைப் பார்க்கிலும் தாம் அதிகமாக <br/>
            விளையாடி வினோதமாய்க் காலங்கழித்து வருவீர்கள், இவ்வருஷம் தாம் அப்படிச் <br/>
           செய்யவில்லை; இதற்குக் காரணமில்லா திருக்குமா?<br/>
<br/>
ச.     உன்னை நான் நன்றா யறிவேனே! ஏதோ ஒன்றை மனத்தில் நினைத்துக் <br/>
           கொண்டு, நாம் எண்ணியது சரியா அல்லவா, என்று என்னைப் <br/>
           பரீக்ஷிக்கிறாயோ?<br/>
<br/>
நீ.     நானாவது உம்மைப் பரீக்ஷிப்பதாவது? ஏதோ நேற்றைத் தினம் ஒன்று <br/>
            என் புத்தியிற்பட்டது இவ்விஷயத்தைப்பற்றி. அதை யுமக்குக் கூறுவானேன், <br/>
            அதற்கு நீர் கூறும்படியான கடுமொழியைக் கேட்பானேன்? வாரும், சீக்கிரம் <br/>
            அரண்மனைக்குப் போகலாம். சூரியன் உச்சியில் வந்துவிடுவான்.<br/>
<br/>
ச.     சீ! வா இப்படி. என்ன பட்டது உன் புத்தியில் நேற்று? உணமையைக் கூறு.<br/>
<br/>
நீ.     கோபித்துக்கொள்ளக் கூடாது கூறினால். <br/>
<br/>
ச.     இல்லை, கோபித்துக் கொள்ளவில்லை சொல்.<br/>
<br/>
நீ.     நேற்றைத்தினம் சாயங்காலம், வசந்த மகோற்சவ ஆரம்பத்தில், நமது <br/>
           நந்தவனத்தில் ஸ்திரீகளெல்லாம் தமது கணவருடன் கூடி, நீர்வாரி இறைத்தும், <br/>
           புஷ்பம் பறித்தெறிந்தும், மகரந்தத்தைத் தூவியும், இன்னும் பலவிதமாக <br/>
           விளையாடி வந்ததைத் தாம் உப்பரிகையின் மீதிருந்து பார்த்தீரல்லவா? <br/>
           அப்பொழுது உமதுமுகத்தை நான் உற்றுப்பார்த்த பொழுது, மற்றப் <br/>
          பெண்களைப்போல நாமும் கணவனுடன் கூடி வசந்தோற்சவங் கொண்டாடுவதற்<br/>
          கில்லையே யென்று வருத்த முறுவதுபோல தோற்றியது. அவ்வருத்தத்தினாலேயே <br/>
          இப்பொழுதுந் தாம் எங்களுடன் விளையாடாது இங்கு தனியாக <br/>
          உட்கார்ந்திருக்கிறீர் என்று தோற்றுகிறது.<br/>
<br/>
ச. மிகவுங் கெட்டிக்காரி! என்ன புத்தி நுட்பம்! இச்சிறந்த புத்தியை என்ன விலைக்கு <br/>
          வாங்கினை?<br/>
<br/>
தெ. (குளத்திலிருந்தபடியே) நீல்லோசனி! என்னுடைய ஆடை எங்கே, காணோமே? <br/>
          அதைத்தேடி சிக்கிரம் எடுத்துவா.<br/>
<br/>
நீ. அம்மா! இதென்ன, தெய்வயானையினுடைய ஆடையை யுடுத்திக்கொண்டீரே நீர்? <br/>
            அவளுடைய ஆடையைக் காணோமென்று தேடுகிறாளே. நனைந்த ஆடையுடன் <br/>
            அதோ குளித்துவிட்டு நிற்கிறாள் பாரும்!<br/>
<br/>
ச. ஐயோ! குளித்தவுடன் நானும் ஏதோபாராது ஞாபக மறதியாக அவளுடைய <br/>
            ஆடையை உடுத்திக்கொண்டு வந்து விட்டேன்! இப்பொழு தென்ன செய்வது?<br/>
            பெரிதல்ல. என்னுடைய விலையுயர்ந்த ஆடையை அக்கரையில் <br/>
            வைத்திருக்கிறேன். அதையெடுத்து உடுத்திக்கொள்ளும்படி சொல் போ.<br/>
<br/>
                               (நீலலோசனி போகிறாள்.)<br/>
<br/>
           ஆஹா! இந்த நீலலோசனி எப்படியோ என்னுடைய மனத்தை யறிந்துவிட்டாள் <br/>
           பார்த்தாயா!  ஆம், அவள் கூறியது உண்மையே. நான் மங்கைப் பருவத்தை <br/>
           யடைந்த பிறகு முன்பு போல் தனியாக வசந்த மகோற்சவங் <br/>
           கொண்டாடுவதென்றால் எனக்கு விருப்பமில்லை. மற்ற பெண்கள் தங்கள் <br/>
           தங்கள் கணவருடன் கூடிக் குலாவும்பொழுது, நானும் என்னுடைய கணவனுடன் <br/>
           எப்பொழு துல்லாசமாயிருக்கப் போகிறேனோ, என்னும் எண்ணம் உண்டாகிறது-<br/>
<br/>
சிறந்த சரிகைச் சேலையைக் கையிலே வைத்துக்கொண்டிருக்கும் <br/>
  நீலலோசனியுடன் தெய்வயானை வருகிறாள்.<br/>
<br/>
தெ. அடி, சர்மிஷ்டா, என்னுடைய ஆடையை நீ யுடுத்திக்கொண்டு, உன்னுடைய <br/>
            ஆடையை நான் உடுத்திக்கொள்ளும்படியா சொல்லி யனுப்பினை?<br/>
<br/>
ச. தெய்வயானை, என்மீது மோபங்கொள்ளாதே. நான் ஸ்நானஞ்செய்து கரைக்கு <br/>
           வந்தவுடன், ஏதோ ஞாபக மறதியாய் உன்னுடைய ஆடையை உடுத்திக்<br/>
          கொண்டேன்.<br/>
<br/>
தெ.     அதுபோனாற் போகிறது. உன்னுடைய ஆடையை நான் உடுத்திக் <br/>
           கொள்ளும்படி சொல்லியனுப்பினையாமே, உண்மைதானா அது?<br/>
<br/>
;ச.           ஆம், உண்மைதான். அதில் என்ன தவறு?<br/>
<br/>
தெ.           என்ன சொல்லினை, என்ன சொல்லினை?<br/>
<br/>
ச.     தெய்வயானை, என்ன அதிகமாகக் கோபித்துக் கொள்ளுகிறாய்? நான் செய்தது <br/>
            தவறுதான், ஒப்புக்கொள்ளுகிறேன். ஆயினும் நீ என்னுடைய ஆடையை <br/>
           உடுத்திக் கொள்ளக் கூடாதோ?  உன்னுடைய மாசுற்ற ஆடையைப் பார்க்கிலும் <br/>
           என்  ஆடை நூறு மடங்கு அதிக விலையுயர்ந்தது தானே!<br/>
<br/>
தெ.    அடி, சர்மிஷ்டா, விலையுயர்ந்ததா யிருந்தாலென்ன? நான் பிராம்மண <br/>
           குலத்துதித்த பெண்ணென்பதை மறந்தாயோ? இழிந்த அசுரர்குலத்திற் பிறந்த<br/>
           பெண்ணாகிய நீ அணிந்த வஸ்திரத்தையோ நான் தீண்டுவேன்? அதை நான் <br/>
           காலால் தீண்டினாலும் ஸ்நானம் செய்யவேண்டுமே!<br/>
<br/>
ச.      சீ! அதிகமாகப் பேசாதே. என்ன, மரியாதை யில்லாமற் பேசுகிறாய்?  பிச்சை <br/>
             யெடுக்கும்படியான பிராம்மண குலத்திற் பிறந்த உனக்கு இவ்வளவு வாயா?<br/>
<br/>
தெ.    அடி! என்ன சொல்லினை? நீசகுலத்திற் பிறந்த நீயா என்னை இப்படிக் <br/>
             கேட்பது? அசுரராஜனாகிய விருஷபர்வாவினுடைய பெண்ணென்று கர்வம் <br/>
             வந்து விட்டதோ? உன்னுடைய தகப்பனுக்கும் உனக்கும் வந்த வாழ்வெல்லாம் <br/>
             என் தகப்பனாகிய பிராம்மண குலத்துதித்த சுக்ராசாரியரால் வந்ததென்பதை<br/>
             மறந்து விட்டாயோ? நீ யிப்பொழுது கூறிய மொழிக்கு உனது நாவை இந்நேரம் <br/>
            அறுத்தெறிந் திருக்கவேண்டும். அற்பக்குலத்து ஸ்திரீ! நீசஸ்திரீ! நீ என்னை, <br/>
            உயர்குலத்துதித்த என்னை:--<br/>
<br/>
ச.     என்ன சொல்லினை!<br/>
                      [தெய்வயானையைக் குளத்தில் தள்ளிவிடுகிறாள்.]<br/>
<br/>
நீ.       ஐ ஐயோ! அம்மா! அம்மா! இதென்ன?<br/>
<br/>
ச.     நான் தீண்டியதால் உண்டாகிய அசுத்தத்திற்காக அவள் ஸ்நானஞ் செய்யட்டும்.    <br/>
[போகிறாள்]<br/>
<br/>
நீ.     [குளத்துட்பார்த்து] அம்மா, தெய்வயானை, அப்படியே அந்தக்கொடியைச் சற்று <br/>
            பிடித்துக்கொண்டிரும்! நான் இதோ ஓடிச்சென்று யாரையாவது அழைத்துக் <br/>
           கொண்டு வருகிறேன். [வேகமாகப் போகிறாள்.]<br/>
<br/>
தெ.   [குளத்துளிருந்தபடியே] ஆபத்பாந்தவா! அநாத ரக்ஷகா! <br/>
            இங்கொருவருமில்லையா என்னைக் கரையேற்ற? ஈசனே! ஈசனே!<br/>
<br/>
           யயாதியும் காஞ்சேயனும் மறுபடி வருகிறார்கள்.<br/>
<br/>
ய.    அதோ ஒரு தடாகம்போல் தோன்றுகின்றது. அங்கே சென்று நமது தாக <br/>
            விடாயைத் தீர்த்துக் கொண்டு, பிறகு நமது நகர்க்கு வழி யறிந்து செல்வோம். <br/>
 [தடாகத்தின் சமீபமாய்ச் செல்கிறார்கள்.]<br/>
<br/>
தெ.   ஐயோ! நான் இறந்துபோகிறேனே! என்னைக் கரையேற்றுவா ரில்லையா? <br/>
              ஜகத்ரக்ஷகா! ஜகதீஸ்வரா!<br/>
<br/>
ய.    தோழனே! இதென்ன! யாரோ ஒரு பெண் ஓலமிடுகின்றாற் போல் கேட்கிறது?<br/>
<br/>
கா.   ஆம், ஆம்! வாரும், சீக்கிரம் போய்ப் பார்ப்போம். இவ்வாவியின் கண்ணிருந்து <br/>
            வருகிறது அக்குரல்.<br/>
<br/>
ய.    காஞ்சேயா, அதோ பார்த்தனையா? யாரோ ஒரு பெண் தவறி இவ்வாவியில் <br/>
           விழுந்து விட்டாற் போலிருக்கிறது. நான் இறங்கிக் கரை யேற்றுகிறேன்.<br/>
                               [குளத்து ளிறங்குகிறான்.]<br/>
<br/>
கா.   அரசே! ஜாக்கிரதை! ஜாக்கிரதை!<br/>
<br/>
ய.    [கையால் தெய்வயானையைப் பிடித்துக் கரையேற்றி]  பெண்ணே, நீ யார்? <br/>
           நீ இத்தடாகத்தில் விழும்படியாக எப்படி நேரிட்டது?<br/>
<br/>
தெ.   ஐயா, நான் அசுர குருவாகிய சுக்ராசாரியினுடைய புதல்வி. எமதரசன் <br/>
            விருஷபர்வாவின் மகளாகிய சர்மிஷ்டையுடன் இங்கு இக்குளத்தில் வசந்தோற்<br/>
            சவங் கொண்டாடி ஸ்நானம் செய்ய வந்தேன். ஒரு காரணம்பற்றி சர்மிஷ்டைக்கும் <br/>
            எனக்கும் வாக்கு வாதம் நேர, அவளென்னை யிவ் வாவியிற் றள்ளி விட்டுப் <br/>
            போய்விட்டாள். தெய்வாதீனமாகத் தாம் வந்து என்னைக் கரையேற்றினீர்.<br/>
<br/>
விரைவுடன் சுக்ராசாரியும் நீலலோசனியும் வருகிறார்கள்.<br/>
<br/>
சு.    தெய்வயானை! உன்னை யுயிருடன் காணப் பெற்றேனே! இது என் தவப்பயனே! <br/>
           எப்படித் தப்பினை வாவியினின்றும்?<br/>
<br/>
கா.   [ஒருபுறம் யயாதியுடன்] இவர்தான் சுக்ராசாரிபோலும்.<br/>
<br/>
தெ.   நானொரு கொடியைப் பிடித்துக்கொண்டு தத்தளித்துக் கொண்டிருந்தேன். <br/>
          இதற்குள் இம்மஹா புருஷன் வந்து என்னைக் கரையேற்றினார். இவர் ஒரு<br/>
          க்ஷணங் கழித்து வந்திருப்பாராயின் நான் கொடியைப் பிடித்திருக்கச் சக்தியின்றி <br/>
          நீரிலமிழ்ந் திறந்திருப்பேன்.<br/>
<br/>
சு.     அப்படியா? - ஐயா, நீர் யார்? சந்திர குலத்தரசனாகிய யயாதி யன்றோ?<br/>
<br/>
ய.   ஆம், அடியேன் யயாதி தான். இதோ நிற்பவன் என் தோழனாகிய காஞ்சேயன். <br/>
             சுவாமி, நான் தம்மை இன்று காணப் பெற்றது என் தவப்பயனே!<br/>
<br/>
சு.     அதிருக்கட்டும்.- நீ ரென்மகளை யெப்படிக் கரையேற்றினீர்? அவளது <br/>
           கரத்தைப் பற்றியோ கரையேற்றினீர்?<br/>
<br/>
ய.     தபோநிதியே, தாம் என்னை மன்னிக்க வேண்டும். நானிங்கு அகஸ்மாத்தாய் <br/>
           வந்தபொழுது ஒருபெண் ஓலமிடுங்குரல் என் செவியிற்பட இக்குளத்துள்<br/>
           நோக்கினேன். அப்பொழுது தமது புதல்வி நீரிலழும் அவஸ்தையிலிருக்க, <br/>
           யாரென்றறியாது மனதிரங்கி உடனே குளத்திலிறங்கிக் கரையேற்றினேன்.<br/>
           நான் வேறென்ன செய்யக்கூடும்? க்ஷத்திரிய குலத்திற் பிறந்து மடியும் ஓர் <br/>
           உயிரை நான் காப்பாற்றா விட்டால், என்னைப் பெரும்பாபம் தொடருமன்றோ? <br/>
           அச் சமயத்தில் வேறொரு யுக்தியும் தோன்றாமற் போயது.<br/>
<br/>
சு.      ஆம், சரிதான். உம்மைக் கடிந்துகொள்வதில் பயனில்லை. நீர் செய்த உதவிக்கு <br/>
            உம்மை நன்கு பாராட்டவேண்டும். இதிருக்கட்டும் - எங்கே அந்த அசுர <br/>
            குலத்துதித்து என் மகளை அவமரியாதை செய்ததுமன்றி, வாவியிற் றள்ளி <br/>
           விட்டுப்போன அந்த சர்மிஷ்டை? எங்கே அந்தத் துஷ்டையாகிய சர்மிஷ்டை? <br/>
           எங்கே அந்த அரசப்பதராகிய விருஷபர்வா?<br/>
<br/>
சர்மிஷ்டை பின்தொடர விருஷபர்வா வருகிறான்.<br/>
<br/>
வி.      [சுக்ராசாரி பாதத்தில் வீழ்ந்து நமஸ்கரித்து] எமது குலத்தையீடேற்ற வந்த <br/>
             குருசிகாமணி! அபயம்! அபயம்!<br/>
<br/>
சு.       அடே! அரசப்பதரே! விருஷபர்வா! சீ! எழுந்திரு. உன்னை நான் <br/>
             காலாலுதைத்தலுந் தவறு. நீ அதையும் பெறத்தகாத அற்பன். நீச குலத்திலு<br/>
             தித்தோனே! எழுந்திரு!<br/>
[விருஷபர்வா எழுந்திருக்கிறான்.] <br/>
           உன்னுடைய பெண்  சொல்லியதும் செய்ததுந் தெரியுமல்லவா உனக்கு?<br/>
<br/>
வி.      குலகுருவே! இப்பிழையை மாத்திரம் பொறுத்தருள வேண்டும். இழிகுலத்திற் <br/>
            பிறந்த எமக்கு என்ன புத்தி யிருக்கப் போகிறது? அதிலும் இவள் அறிப்பேதை. <br/>
           ஏதோ அறியாமையாற் செய்துவிட்டாள். அசுரகுலத்தைக் காக்கவந்த தெய்வமே!<br/>
          எமது பிழையைப் பொறுக்கா விட்டால், வேறு யாவர் எமது பிழையைப் <br/>
          பொறுக்கப் போகிறார்கள்? எமது வாழ்வெல்லாம் உம்முடைய அருளினாலன்றோ? <br/>
          தாமே முனிந்தால் பிறகு எமது கதி என்னவாவது? தபோநிதியே! அருள்புரிய    <br/>
          வேண்டும்.<br/>
<br/>
சு.       மூடாத்மா! எனக்கிப்பொழு திருக்குங்கோபத்தினால் உன்னை நீறாகும்படி <br/>
           சபித்து விடுவேன். ஆயினும் உனது பெண் செய்த குற்றத்திற்கு உன்னைத் <br/>
           தண்டிப்பது நியாயமல்ல வென்று உன்னை விட்டு விட்டேன். உனது மகள் செய்த <br/>
           அபராதத்திற்குத் தக்க தண்டனை விதிக்கவேண்டும். என்ன சொல்கிறாய்?<br/>
<br/>
வி.      சுவாமி! நானென்ன சொல்லுவது? எல்லா மென்னுடைய பாக்கியம். தாம் என்ன <br/>
            தண்டனை வேண்டுமென்றாலும் விதிக்கலாம். என் மகளை இக்ஷணம்<br/>
            சிரச்சேதம் செய்து விடச் சொன்னாலும் - அப்படியே செய்கிறேன்.<br/>
<br/>
சு.    அப்படியல்ல. - சர்மிஷ்டை! நீ யென்னுடைய மகளின் குலத்தைப் <br/>
            பழித்தனையல்லவா? அரசன் மகளென்னுங் கர்வமல்லவோ உன்னை யிப்படிப்<br/>
            பிராம்மண குலத்துதித்த என் மகளைப்பழித்து அவளுயிரை மாய்க்க <br/>
           யத்தனிக்கும்படி செய்தது? நீயெவளைப் பழித்து எவளுயிரைப் போக்கப் <br/>
            பார்த்தனையோ, அவளுடைய பணிவிடை செய்யும் இழி தொழிற் பாங்கியாவாய் <br/>
           இக்ஷணமுதல்!-விருஷபா வா, என்ன சொல்கிறாய்?<br/>
<br/>
வி.   சுவாமி, தமது சித்தத்திற்கு மாறுளதோ? தமது சித்தப்படி - பெண்ணே, <br/>
           சர்மிஷ்டை, நீயின்றுமுதல் தெய்வயானையின் பாங்கியாவாய். - உன் விதி இது,<br/>
           நானென்ன செய்யக்கூடும்?<br/>
<br/>
சு.    அடே, விருஷபர்வா, இன்னும் பார், உன் மகள் செய்தகுற்றம் என்னென்ன <br/>
           தீமைகட்கெல்லாம் இடமாயிற்று. இத்துஷ்டையின்தொழிலால், பிராம்மண<br/>
           குலத்துப் பெண்ணாகிய தெய்வயானையின் கரத்தை, க்ஷத்திரிய குலத்திற்பிறந்த <br/>
           இந்த யயாதி மன்னன் தீண்டும்படி நேரிட்டது. இதோ, உனதெதிரில் நிற்கும் <br/>
           யயாதிராஜன், தெய்வயானை வாவியினின்றும் ஓலமிடுவதைக்கேட்டு, அவளது <br/>
           கரத்தைப்பற்றி கரையேற்றினான். இனி என்ன செய்யலாம்? யயாதியின் மீது <br/>
           குற்றமொன்றுமில்லை. ஊழிற் பெருவலி யாவுள? அன்று கசனிட்டசாபம் இன்று<br/>
           நிறைவேறுங் காலமாயது.-பெண்ணே, தெய்வயானை, நீயிந்த யயாதியை மணம் <br/>
          புரியவேண்டும்.-யயாதி மஹா ராஜனே, நீ யெனது மகளை விவாகஞ் செய்து<br/>
          கொள்ள வேண்டும்.<br/>
<br/>
ய.    தயாநிதி!-தாம் அறியாத தொன்றுமில்லை. தமது வாக்கினின்றும் ஒரு தவறும் <br/>
           வராது – ஆயினும் நானோ க்ஷத்திரியன், க்ஷத்திரியன் பிராம்மண குலத்துதித்த <br/>
           பெண்ணை விவாகஞ் செய்து கொள்ளுதல் மனுநீதிக்கு விரோதமாகுமே. சீர்பெற்ற <br/>
           சந்திரகுலத் துதித்த நான் இக்குற்றம் செய்வேனாயின் என் குலத்திற் கிழிவு <br/>
          வருமன்றோ!<br/>
<br/>
சு.    யயாதி, நீ கூறுவதுண்மையே. ஆயினும் என் மகளுக்கு வியாழபகவானுடைய <br/>
           புத்திரன் கசனிட்ட சாபமொன் றிருக்கிறது. அதென்ன வென்றால் இவள் ஓர் <br/>
          க்ஷத்திரியனை மணம் புரிய வேண்டு மென்பதே. ஆகவே விதியின்படி நீ யெனது <br/>
          மகளினுடைய கரத்தைத் தீண்ட நேரிட்டது. எப்பொழுது அவளுடைய கரத்தை நீ <br/>
          தீண்டினையோ அப்பொழுதே அவளுக்குப் பதியாயினை நீ. ஆகவே இது<br/>
          உனது குற்றமன்று. என் சொற்படி என் மகளை மணம் புரி.<br/>
<br/>
கா.   [ஒருபுறமாய் யயாதியுடன்] அப்படியே ஆகட்டுமென்று ஏற்றுக் கொள்ளும். <br/>
           இல்லாவிட்டால் முனிவருக்குக் கோபம் வரும்.<br/>
<br/>
ய.       சுவாமி,-தமதுத்திரவின்படி.<br/>
<br/>
ச.      [தன் தந்தையுடன்] அண்ணா, என்னையும் - இந்த அரசருக்கே - விவாகஞ் செய்து <br/>
          கொடுத்துவிடும். என் தலைவிதிதா னிப்படி முடிந்ததே!-இவ்வளவாவது செய்யும்.<br/>
<br/>
வி.      சுவாமி, குலகுருவே, அடியேன் தமக்கொரு விண்ணப்பஞ் செய்கிறேன். கிருபை <br/>
           செய்ய வேண்டும். என் பெண்ணினுடைய தலைவிதிதான் இவ்வண்னம் <br/>
           முடிந்ததே. அதற்காக நான் ஏதும் வருந்தவில்லை. ஆயினும் அவள் மங்கைப் <br/>
           பருவத்தை அடைந்திருக்கிறபடியால் அவளுக்கு விவாகஞ் செய்யாமல் விட்டு<br/>
           விடுவது நியாயமன்று. தெய்வயானையினுடைய பாங்கியாயினமையால் நான் <br/>
          வேறெங்கு அவளுக்கொரு கணவனைத் தேடுவது? ஆகவே, சர்மிஷ்டையையும்<br/>
          இந்த யயாதி மஹாராஜனுக்கே விவாகஞ்செய்து கொடுத்துவிடும்படி <br/>
          அனுக்கிரகிக்க வேண்டும். சர்மிஷ்டை தெய்வயானைக்கு எப்பொழுதும் பணி<br/>
          செய்யவும் இது மிகவும் அனுகூலமாயிருக்கும். சுவாமி, தாம் எப்படியாவது இந்த <br/>
          வேண்டுகோளுக் கிரங்க வேண்டும்.<br/>
<br/>
சு.       விருஷபர்வா, நீ கூறுவதும் ஒரு விதத்தில் நியாயமாகத்தான் தோன்றுகிறது. <br/>
           தெய்வயானை, எப்படியும் உன்னுடன் கூடிப்பலநாள் விளையாடிய தோழி<br/>
           யன்றோ சர்மிஷ்டை? நாம் அசுரகுலகுருவாயிருந்து அக்குலத்திற்குக் கெடுதி <br/>
           செய்வது நியாயமன்று. ஆகவே இச்சர்மிஷ்டையையும் யயாதிக்கு விவாகஞ்<br/>
            செய்து கொடுக்கிறேன். உன்னிஷ்டமெப்படி?<br/>
<br/>
தெ.     ஆம், அப்படியே செய்யும். அவள் எனக்குக் குற்றஞ் செய்தபோதிலும் எனக்குப் <br/>
             பரிதாபமாகத் தானிருக்கிறது.<br/>
<br/>
சு.       விருஷபர்வா, பார்த்தனையா. பிராம்மணப் பெண்ணின் குணத்தையும் <br/>
          அசுரகுலப் பெண்ணின் குணத்தையும்?-யயாதி ராஜனே, நீ இவ்விருஷ பர்வாவின் <br/>
          மகளாகிய சர்மிஷ்டையையும் மணம் புரிவாய். ஆயினும் உனக்கொன்று <br/>
          கூறுகிறேன். இப்பொழுதே, ஞாபகமிருக்கட்டும். நீ ஒரு பிராம்மண <br/>
         குலப்பெண்ணைச் சேர்ந்தபின் வேறொரு ஸ்திரீயைச் சேர்வது தவறு. ஆகவே <br/>
         இந்த சர்மிஷ்டைக்குப்  புருஷபோகமொன்று தவிர மற்றெல்லாப் போகங்களையும் <br/>
         அளிப்பாய். நான் கூறியதிற் றவறுவாயாயின் பிறகு உனக்குப் பெருங்கெடுதி <br/>
         நேரிடும்.<br/>
<br/>
ய.      தவச்சிரேஷ்டரே; - தமது சித்தப்படி. ஆயினும் -<br/>
<br/>
வி.      சுவாமி, எனதரண்மனையிலேயே இவ் விவாகத்தைத் தாம் நிறைவேற்ற <br/>
            வேண்டிக்கொள்கிறேன். நாமெல்லோரும் புறப்பட்டுப் போய், சீக்கிரம் யாவும் <br/>
            சித்தஞ் செய்வோம்.- யயாதி ராஜனே, தாம் எனதரண்மனைக்குச் சீக்கிரம் <br/>
            எழுந்தருள வேண்டும்.  நாங்கள் விடைபெற்றுக் கொள்கிறோம்.<br/>
<br/>
             [யயாதி காஞ்சேயன், தவிர மற்றவர் போகிறார்கள்]<br/>
<br/>
கா.      அரசே, ஏது, தாம் துறவற மார்க்கத்தைப் புகழப் போய் இரண்டு மனைவியர்கள் <br/>
            கிடைத்தாப் போலிருக்கிறது! ஆயினும் இதிலொரு சங்கடம் முளைத்ததே<br/>
            பார்த்தீரா?<br/>
<br/>
ய.    காஞ்சேயா, உனக்கென்னவோ பரிகாசமாயிருக்கிறது. எனக்கின்னது <br/>
           செய்கிறதென்று தோற்ற வில்லை. இதென்ன சங்கடமாயிருக்கிறது? மஹரிஷி<br/>
           கூறியது நிறைவேறி விடும்போலிருக்கிறது! நான் இப்பொழுது <br/>
          சுக்ராசாரியினுடைய மகளை விவாகஞ் செய்து கொள்ள மாட்டேனென்று <br/>
          மறுப்பேனாயின் அவருக்குக் கோபம் பிறக்கும். விருஷபர்வாவின் மகளை <br/>
          வெறுக்கவோ - என் மன மெழவில்லை.- ஆஹா! தோழனே, என்ன ரூபவதி! என்ன <br/>
          கண்கள்! அவள் என்னை ஒரு தரம் நோக்கிய பொழுதே என துயிரைப் பாசங்கட்டி <br/>
          வலிப்பதுபோ லிருந்ததே! ஆயினும் என்ன துர்ப்பாக்கியம், நான் அவளைத் <br/>
          தீண்டலாகாதாமே! ஏது மஹரிஷி கூறியது உண்மையாய் முடியும்போலிருக்கிறது!<br/>
           நானென்ன செய்வது இச்சங்கடத்திற்கு?<br/>
<br/>
கா.   அரசே, தாம் இனி யோசித்துப் பயனென்ன? வருங் காரியம் வந்து தான் தீரும். <br/>
            தாம் ஏற்றுக் கொண்டபின் பின் வாங்குவது தர்மமல்ல. நம்மாலியன்ற அளவு <br/>
            தீங்குவராமற் காத்துக்கொள்ளுவோம். மஹரிஷி கூறியபடி ஒரு தீங்கும் நேரிடாம<br/>
            லிருக்க வேண்டுமென்று கோருவோம்.<br/>
<br/>
ய.    காஞ்சேயா, நீ கூறுவதில் எனக்கு நம்பிக்கையில்லை. மஹரிஷி கூறியது <br/>
           எப்படியும் நேர்ந்தே தீரும் என்று எனக்கு ஏதோவொன்று கூறுகிறது. ஆயினும்<br/>
           நானென்ன செய்வேன்? வந்தால் பொறுத்தே தீரவேண்டும். போவோம். வா. <br/>
<br/>
[இருவரும் போகிறார்கள்.]<br/>
-----------------<br/>
<hr noshade="" width="50%"/><br/>
<center><h3>      மூன்றாவது அங்கம் </h3> </center>
<br/>
இடம்:- அரண்மனை நந்தவனம். காலம்:- சந்திரனோடுகூடிய இரவு.<br/>
<br/>
சர்மிஷ்டை, உட்கார்ந்திருக்கிறாள்.<br/>
<br/>
ச.      இன்று நான் எழுந்த வேளை நல்ல வேளையாயிருக்க வேண்டும்! எனதெண்ணம் <br/>
           எப்படியுங் கைகூடுமென்று ஏதோ ஒன்று எனக்குள் சொல்லுகிறது. - அப்பொழுதே <br/>
           போன நமது விதூஷகன் ஏன் இன்னும் வரவில்லை. எப்படியாவது அவன் <br/>
           சந்தோஷமான உத்திரங் கொண்டு வருவானாக! சீக்கிரம் வருவதாய்க் கூறிச் <br/>
           சென்ற தோழியும் இன்னும் வரவில்லையே.-என தெண்ணம் சீக்கிரம் நிறை<br/>
           வேறாவிடின் எனதுயிர் துறப்பே னென்பது திண்ணம். தெய்வயானைக்குப் <br/>
           பணிவிடைப் பெண்ணாக வேண்டி வந்தபொழுதே எனதுயிரை மாய்த்துக்<br/>
          கொண் டிருப்பேன். ஆயினும் எனது பிராணநாதர் மீது கொண்டகாதலானது <br/>
          என்னை இதுவரையில் உயிருடனிருக்கச் செய்தது - என் பிராணநாதர்!- ஏன் நான் <br/>
          அவரைப் பிராணநாதரென்று அழைக்கலாகாது? எது எப்படி யிருந்தபோதிலும் <br/>
          என்னை அக்நி சாக்ஷியாக விவாகஞ் செய்துகொண்டது உண்மை தானே? அவர் <br/>
          என்னைக் கண்ணெடுத்துப் பாராவிட்டாலும், அவர் என் பர்த்தா, நான் அவருடைய <br/>
          பத்னிதான் பாவம்! அவர் என்ன செய்வார்? அந்த சுக்ராசாரிக்கு அன்று <br/>
          வாக்களித்தபடி அவர் நடக்க வேண்டியதாயிற்று!- தர்மத்தினால் <br/>
          கட்டுண்டிருக்கிறார். அவரை நொந்து பயனென்ன? இவ்வளவுதான் நான் <br/>
          கொடுத்து வைத்தது; கொடுத்து வைத்தவள் தெய்வயானை, அவள் <br/>
          அனுபவிக்கிறாள்.<br/>
          அவளைப்பார்த்து கொடுத்துவைக்காத பாவி நான் பொறாமைப்பட் டென்ன <br/>
          பயன்? ஆயினும் இந்தத் தெய்வயானைக்கு என்மீது சற்றும் இரக்கமில்லாமற்<br/>
          போயிற்றே! நானும் அவளைப்போன்ற ஒரு பெண் தானே? நானும் <br/>
          மஹாராஜாவுக்கு அவளைப்போல் வாழ்க்கைப்பட்டவள் தானே. அவளைப்போல <br/>
          எனக்கும் எனது பிராணநாதருடன் சுகமனுபவிக்க விருப்ப மிருக்குமென்று <br/>
         கனவிலும் நினையாளோ? சிறுவயது முதல் தன்னுடன் ஒன்றாய்க்கூடி விளை<br/>
         யாடினவள் நான் என்பதை மறந்தாளோ? தன்னுடைய பிதாதான் கொடுமையான <br/>
         கட்டளை யிட்ட போதிலும், இவளாவது நமதரசன் மகளென்று மனதிரங்கி <br/>
         மஹாராஜாவை நான் கண்ணாரக் காண்பதற்காவது ஒருமுறை அனுப்பாளோ <br/>
         என்னிடம்?<br/>
         நான் குடத்திலிட்ட விளக்கைப் போல குலைந்து வருகிறேனே! நான் அசுரகுலத் <br/>
         தரசனாகிய விருஷ பர்வாவின் மகளாகப் பிறந்தும், சந்திரகுல திலகராகிய <br/>
         யயாதிராஜனை மணந்தும் இந்தத் துர்ப்பாக்கிய ஸ்திதியிலிருக்கிறேனே! ஈசனே! <br/>
          ஈசனே!-<br/>
<br/>
ஒரு தோழி வருகிறாள்.<br/>
<br/>
தோழி, என்ன சமாசாரம்? இவ்வளவு நேரமென்ன? சீக்கிரம் சொல்.<br/>
<br/>
தோ.    அம்மா, இனி நீர் கவலைப்படவேண்டாம். நான் போன காரியத்தை <br/>
           முடித்துக்கொண்டு திரும்பி வந்தேன்.<br/>
<br/>
ச.       ஆனால் இப்பொழுது மஹாராஜா இங்கு வருவாரோ?<br/>
<br/>
தோ.     சந்தேகமில்லை. எப்படியாவது போக்குச் சொல்லி மஹாராஜாவை யிங்கு <br/>
          அழைத்து வருவதாக ஒப்புக்கொண்டார் என் கணவர்.<br/>
<br/>
ச.        எப்பொழுது வருவார்?<br/>
<br/>
தோ.      இன்னும் அரை நாழிகைக்குள் வருவார். அம்மா இனியாவது உமது கவலை <br/>
             யெல்லாந் தீர்ந்திரும். உமது கோரிக்கை நிறைவேறிவிட்டது. இனி யுமக்கென்ன <br/>
             குறை?<br/>
<br/>
ச.    தோழி, நன்றாகச் சொன்னாய்! அஷ்டதரித்திரனைப் பார்த்து <br/>
           குபேரனென்பதுபோல எனக்கென்ன குறையென்று சொல்லுகிறாயே! ஐயோ! <br/>
           என்னைப் போன்ற துர்ப்பாக்கியசாலிகளும் இவ்வுலகி லிருக்கிறாளோ?<br/>
<br/>
தோ.       அம்மா, இதை நான்முன்பே கேட்கவேண்டுமென்றிருந்தேன். உமக்கு <br/>
            உண்மையில் என்ன குறை? ருஷபோகமில்லாத குறையொன்று தவிர வேறென்ன <br/>
           இருக்கிறது? அவ்விஷயத்திற் தவிர மஹா ராஜா உம்மையும் <br/>
           தெய்வயானைத்தேவியையும்  சமமாகத்தானே பார்த்துவருகிறார்? <br/>
           அவளுக்கிருக்றது போலவே உமக்கும் ஆடை ஆபரணங்கள்ளிகை <br/>
           முதலியனவெல்லாம் கொடுத்திருக்கிறார்.  எதற்காக இவ்வளவு தரம் வருத்தப் <br/>
            படுவானேன்?<br/>
<br/>
ச.   சீ! நீ யென்ன ஒன்றுந் தெரியாதவள்போற் பேசுகிறாயெ? எனக்கிவைகளெல்லாம் <br/>
            இருந்தும் புருஷ போகமின்றி என்ன பயன்? அது இருக்குமாயின் இவைகளை <br/>
            யெல்லாந் திரணமாகப் பாவிப்பேனே.  எனது பிராணநாதர் பார்த்து சந்தோஷப் <br/>
            படுவதற்கன்றி இவ்வாடையாபரணங்கள் எல்லாம் எனக்கென்னத்திற்கு? அவர் <br/>
            என்னைக் கண்ணெடுத்தும் பாராதிருக்கும் பொழுது இச்செல்வங்களின்<br/>
             மீதெல்லாம் என் மனம் எப்படிச் செல்லும்?<br/>
<br/>
தோ   நாம் மஹாராஜாவையும் கடிந்துகொள்ளக் கூடாது. அவர் என்ன செய்வார்? <br/>
             பாவம்! அவர் சுக்ராசாரியின் கட்டளைப்படி நடக்கவேண்டி யிருக்கிறதே!<br/>
<br/>
ச.    சுக்ராச்சாரி என்ன கட்டளை யிட்டார்? என்னைக் கண்ணெடுத்துப் பார்த்து <br/>
           என்னுடன் பேசவு மாகாதென்று கட்டளை யிட்டாரோ?<br/>
<br/>
தோ.  ஆமாம் அம்மா, பேச ஆரம்பித்தால் பிறகு தொந்திரவுக்கிடமாகுமென்று <br/>
           உம்மைப் பாராதிருக்கின்றார் போற் றோன்றுகிறது. அதிலும் தாமோ அதிக<br/>
           ரூபவதி. - அதிருக்கட்டும் - இக்கவலையும் சீக்கிரம் ஒழியப்போகிறது. நீர்தான் <br/>
           அவரைப் பார்க்கப் போகின்றீரே நேரில், சீக்கிரம் உமதரண்மனைக்குச் சென்று <br/>
           அலங்காரஞ் செய்துகொள்ளும், மஹா ராஜா வரும் காலமாயிற்று.<br/>
<br/>
ச.   நான் பார்த்தாலும் இப்பொழுதாவது என்னுடன் வார்த்தை யாடுகிறாரோ <br/>
           என்னவோ? எல்லாவற்றிற்கும் சுவாமி யிருக்கிறார்! தோழி, வா நாம்<br/>
          போவோம். இவ்விடத்திற்றானே மஹாராஜா வருவார், சந்தேகமில்லையே?<br/>
<br/>
தோ.          சந்தேகமில்லை, வாரும் போவோம். [போகிறார்கள்]<br/>
<br/>
   சற்று தூரத்தில் யயாதியும் காஞ்சேயனும் வருகிறார்கள்.<br/>
<br/>
கா.   அரசே, இரவில் தாம் நித்திரையின்றி கஷ்டப்படுவதினும், தினம் நீர் போஜனங் <br/>
             கொண்டவுடன் இவ்விடத்தில் வந்து சற்றுலாவிச்சென்றால் தேகத்திற்கும் <br/>
             ஆரோக்கியமா யிருக்கும், நித்திரையும் விரைவில் வரும். இப்பூஞ்சோலை <br/>
             மனத்திற்கு எவ்வளவு ஆரோக்கியத்தைத் தருகிறது பார்த்தீரா? அதிலும் <br/>
             இப்பொழுது வசந்த காலம்.<br/>
<br/>
ய.   நண்பனே, ஆம் நீ கூறுவதுண்மையே. மெல்லென வீசும் தென்றல் இங்குள்ள <br/>
           மலர்களின் கந்தத்தைப் பரவச் செய்வதும், ஒள்ளிய சந்திரிகை உறுக்கி ஓட<br/>
          விட்ட பத்தரைமாற்றுத் தங்கம்போல் அத்தடாகத்தில் பிரகாசிப்பதும், மிகுந்த <br/>
          இன்பத்தைத் தருகின்றன; ஆயினும் இவைகளை யெல்லாம் பார்க்கும்<br/>
          பொழுது எனக்குச் சந்தோஷமா யிருந்தபோதிலும், ஓர் புறம் ஏதோ ஓர்வித <br/>
          வருத்தமும் இருக்கிறது. அது யாது காரணம் பற்றியோ அறிகிலேன்.<br/>
<br/>
கா.   ராஜபத்னி அருகிலில்லை யென்றோ?- அரசே தெய்வயானைத்தேவி <br/>
           அந்தப்புறத்தில் தம்மைக் காணோமென்று தேடமாட்டார்களோ?<br/>
<br/>
ய.    இல்லை, அவள் உறங்கிவிட்டாள், நான் வரும்போது பார்த்து விட்டுத்தான் <br/>
              வந்தேன்.<br/>
<br/>
கா.    சரிதான்.- என்ன வருத்த முண்டாகிறதெனக் கூறினீர்?<br/>
<br/>
ய.          அதை வருத்தமென்றுங் கூறலாகாது. ஓர் வித சந்தோஷத்தைத் தரும் <br/>
             வருத்தமா யிருக்கிறது. இந்த சந்தோஷத்தை நாம் மறுபடியும் அனுபவிக்கப் <br/>
            போகிறோமோ என்னவோ என்னும் சந்தேகமே அவ்வருத்தத்திற்குக் காரணமா <br/>
            யிருக்கிறதோ,  அல்லது வேறு யாது காரணமோ அறிகிலேன்.<br/>
<br/>
கா.    எக்காரணமா யிருந்தாலும் இருக்கட்டும். இப்பொழுது நாம் வேடிக்கையாய்க் <br/>
            காலங் கழிப்பதை விட்டு விட்டு இவைகளை யெல்லாம் யோசிப்பானேன்? <br/>
            இப்படிப்பட்ட இளவேனிலை நாம் வினோதமா யனுபவியாதது பெரிய தவறாம்.<br/>
                                  [இருவரும் உட்காருகிறார்கள்.]<br/>
<br/>
ய.   காஞ்சேயா, ஒருவனுக்கு எப்படிப்பட்ட மனக் கவலை யிருந்தபோதிலும் அது <br/>
           சங்கீதத்தினால் நீங்குமென்று ஆன்றோர் கூறியுள்ளார். இச்சமயத்தில்<br/>
           உன் கீதத்தினால் எனது செவி சற்றின்ப மடையட்டும். <br/>
         [காஞ்சேயன் சற்று பாடுகின்றான்] <br/>
          காஞ்சேயா, நீ பாடிய தன்மையை நோக்குங்கால் உண்மையில் நீ யெதையோ <br/>
          கருதி இவ்வாறு பாடியதுபோ லிருக்கிறது.<br/>
<br/>
கா.   இல்லை மஹாராஜா. வேடிக்கையாகப் பாடினேன். ஒன்றையும் <br/>
              எண்ணினவ னன்று.<br/>
<br/>
ய.   காஞ்சேயா, சங்கீதத்தினால் உண்டாம் மகிழ்ச்சியே மகிழ்ச்சி! தேகத்தை யெல்லாம் <br/>
           பரவசமுறச் செய்கிறது அதுவொன்றே! பாடுகிறவனுக்கும் இன்பத்தைத் தருகிறது, <br/>
           கேட்போருக்கும் இன்பத்தைத் தருகிறது! சங்கீதத்தினால் உருகாத ஜென்மம்<br/>
           என்ன ஜென்மம்? - காஞ்சேயா, அதோ, யாரோ தூரத்திற் பாடுகிறாற் <br/>
           போலிருக்கிறது. காதுக் கெவ்வளவு இனிப்பா யிருக்கிறது! இக்காலத்தில் <br/>
           அரண்மனையருகில் யார் பாடப்போகிறார்கள்?<br/>
<br/>
கா.     இதோ போய்ப்பார்த்து வருகிறேன் [தனக்குள்] இதற்காகத்தானே ஒரு போக்கு <br/>
            தேடிக்கொண் டிருந்தேன். [போகிறான்]<br/>
<br/>
ய.   நடுநிசியில் இங்கு யார் இவ்வளவு இனிமையாய்ப் பாடக் கூடும்? இந்தப்புறம் <br/>
            இருந்துதான் குரல் வருகிறது.-ஓ! இது சன்மிஷ்டையின் மாளிகை யல்லவா? <br/>
            சந்தேகமில்லை. அப்பெண்ணன்றி யார் இவ்வளவு இனிமையாகப் பாடப்<br/>
           போகிறார்கள்? அப்பாட்டானது என் மனத்தை யெல்லாம் கவர்கிறதே! சீ! <br/>
           என்னைப்போலும் துர்ப்பாக்கியசாலிகள் இந்நிலவுலகின் கண் ஒருவரு மிரார். <br/>
           கையிலிருக்கும் மதுரமான கனியை ருசிக்கச் சக்தியற்றவனா யிருக்கிறேனே! <br/>
           இவ்வழகியை மனைவியென்று கூப்பிடும்படியான ஓர் பேற்றை நான் <br/>
           பெற்றிருந்தும் அவளுடன் வாழ நான் கொடுத்துவைக்காம லிருக்கிறேன். சீ! <br/>
          என்ன தப்பிதம் செய்தேன்! அன்றைத்தினம் ஏன் சுக்ராசாரியருடைய <br/>
          கட்டளைக்குட் பட்டேன்? என்னுடைய துரதிர்ஷ்டமே துரதிர்ஷ்டம்! <br/>
          தெய்வயானை அழகிலும் புத்தியிலும் சிறந்தவளா யிருந்தாலும், அன்று <br/>
          சன்மிஷ்டையைக் கண்டது முதல் சன்மிஷ்டையின்மீதே என்மனம் நாடுகிறது.<br/>
          ஐயோ, பாவம்! என்னை மணந்தும் சன்மிஷ்டை என்ன சுகத்தை யனுபவித்தாள்?  <br/>
         அவளைக் கண்ணெடுத்துப் பார்க்கவும் எனக்கு மனோதிடமில்லை; எங்கு அவளது <br/>
          பேரழகை இன்னொரு முறை பார்ப்பேனாயின் சுக்ரபகவானுக்கு நான் கூறிய <br/>
          மொழி யினின்றும் தவறும்படி நேரிடுகிறதோ என்று அவளைப் பார்ப்பது மில்லை. <br/>
          நான் என்ன செய்வேன்! என் வாக்கால் கட்டுண் டிருக்கிறேன். "கிட்டாதாயின் <br/>
          வெட்டெனமற" என்று இவ்வாசையை நான் இப்பொழுதே அடக்கி விடவேண்டும். <br/>
         இக் கவலையினா லன்றோ எனக்கு இரவில் நித்திரை யில்லாமல் இருக்கிறது? <br/>
         முன் ஜென்மத்தில் ஸ்திரீ புருஷர்களை எப்படிப் பிரித்தேனோ, அதன் பயனை<br/>
          இப்பொழுது அனுபவிக்கிறேன். "ஊழிற் பெருவலி யாவுள மற்றொன்று <br/>
          சூழினுந் தான்முந் துறும்!"   ஈசனே! ஈசனே!:-<br/>
                        [ஆசனத்தின் மீது சயனிக்கிறான்.]<br/>
<br/>
[கந்தம், களபம், புஷ்பம், தாம்பூலத்துடன் சன்மிஷ்டை வருகிறாள்.]<br/>
<br/>
ச.  என்னிடது தோளும் கண்ணுந் துடிப்பானேன்?- மனமே, அதைரியப்படாதே.- <br/>
          என்ன, இங்கு ஒரு அரவத்தையுங் காணோம். ஒருவேளை என் பிராண நாதர் <br/>
          அரண்மனைக்குத் திரும்பிப் போய் விட்டாரோ? இல்லை, இல்லை. அதோ, அந்த <br/>
          சந்திர காந்தக் கல்லின்மீது சயனித்துக்கொண் டிருக்கிறார். நித்திரை செய்கிறாரா <br/>
          என்ன? சற்று மெல்ல அருகிற் சென்று பார்ப்போம். [சமீபத்திற் சென்று] அயர்ந்த <br/>
           நித்திரையி லிருக்கிறார். இன்றுதான் என் தபோ பலன் நிறைவேறியது –<br/>
          பிராணநாதா, உமது அருகில் நின்று உமது பேரழகை உற்றுப் பார்த்து பேரானந்த <br/>
          மடையப் பெற்றேனே! தெய்வயானை செய்த பாக்கியமே பாக்கியம்! இப்பொழுது<br/>
          தெரிகிறது, உம்மை அவள் ஒரு க்ஷணமேனும் விட்டுப் பிரியாததற்குக் காரணம். <br/>
          உமது அழகைக் கண்டு ஆடவரும் பெண்மை விரும்புவாரெனின், உமது அழகை <br/>
          நானோ உரைக்கத் தக்கவள்? ரதியே கண்டு மயங்குவாளெனில் என் மன <br/>
          நிலைமையை எவ்வா றுரைப்பேன்? ஆஹா! இச்சுந்தர வீரனைப் புருஷனாகப் <br/>
          பெற்றும், என்ன துர்ப்பாக்கிய ஸ்திதியி லிருக்கிறேன் நான்! கால தாமதஞ் செய்ய<br/>
          லாகாது. எழுப்பவா என் பிராணநாதரை? எழுப்பு வேனாயின்  கண்ணெடுத்துப் <br/>
          பாராமலும் பேசாமலும் அந்தப்புறத்திற்குப் போய்விட்டால் என்ன செய்கிறது? <br/>
          காற்றுள்ளபோதே தூற்றிக் கொள்ள வேண்டும். இவரது செவ்விய அதரத்திற்கு <br/>
          ஓர் முத்தமிடுகிறேன். [மிருதுவாய் முத்தமிட்டு] இன்னும் நித்திரையினின்றும் <br/>
          எழுந்திருக்கவில்லை. ஐயோ! எப்பொழுதும் இவர் இப்படியே உறங்கிக் <br/>
          கொண்டிருப் பாராயின், நான் எப்பொழுதும் இவருக்கு முத்தம் கொடுத்துக் <br/>
          கொண்டே யிருப்பேனே! அப்படியாவது எனது ஆசை சற்று தீரும். எப்படியும் <br/>
          இவரை எழுப்பவேண்டும். இத்தருணம் தவறினால் மறுபடி நமக்கு வேறொரு <br/>
          தருணம் வாய்க்குமோ என்னவோ?  ஆயினும் ஒரு யுக்தி தோற்றுகிறது. என்<br/>
          மோதிரத்தை இவர் கரத்தி லணிந்து இவர் கணையாழியை என் கரத்தி லணிந்து <br/>
          கொள்கிறேன் முன்பு.<br/>
<br/>
          [மோதிரத்தை மாற்றிக்கொண்டு முத்தங்கொடுத்து, சற்று தூரத்தில்  நிற்கிறாள்.]  <br/>
<br/>
ய.       [நித்திரைநீங்கி எழுந்து உட்கார்ந்து] என்ன! உறங்கி விட்டேன்!-அது யார்? <br/>
         [சன்மிஷ்டையைக் கண்டு எழுந்திருக்கிறான்.]<br/>
<br/>
ச.        பிராண நாதா-<br/>
<br/>
ய.        [தனக்குள்] பிராண நாதா!<br/>
<br/>
ச.     ஏன், நான் தம்மைப் பிராணநாதா என்றழைக்கலாகாதோ? நீர் <br/>
             கண்ணெடுத்துப்பார்த்து என்னுடன் பேசாவிட்டாலும் என் பிராணநாதர் <br/>
            அல்லாமற் போவீரோ? நீர் என்னை மணந்ததும் உண்மையல்லவோ? <br/>
            அதையாவது சொல்லும், வாயைத்திறந்து.<br/>
<br/>
ய.   [கீழே பார்த்த வண்னம்] இந்த வேளையில் நீ யிங்கே வந்த காரணமென்ன?<br/>
<br/>
ச.    பிராணநாதா, நீர் தலை குனிந்து கீழேயிருக்கும் மண்னைப் பார்த்துப் பேசுகிறீரே. <br/>
           நான் அம்மண்ணினுங் கீழாய்விட்டேனோ? அதைக் கேட்கலா மென்றுதான் <br/>
          வந்தேன். என்ன, சும்மா இருக்கிறீர்?<br/>
<br/>
ய.    சுக்ராசாரியார் கூறியதை மறந்தனையோ?<br/>
<br/>
ச.    அதைத்தான் கேட்கவந்தேன். சுக்ராசாரியர் என்னுடன் சம்பந்தப்பட லாகாதென்று <br/>
            கூறினா ரேயொழிய பேசவுங் கூடாதென்று மொழிந்தனரா? என்னை நீர் அக்நி <br/>
           சாக்ஷியாக மணந்தீரா அல்லவா? தன் சொந்த மனையாளைக் கண்ணெடுத்தும்<br/>
           பாராதிருப்பது தர்மமா? இம்மூன்று கேள்விகளுக்கும் உத்திர மளித்துப் பிறகு தாம் <br/>
           செல்லும். தம்மைத் தர்ம பூபதி யென்று வியாழ பகவானே புகழ்ந்திருக்கிறார்! <br/>
           இதற்குத்திரம் சொல்லிப் பிறகுபோம்.-<br/>
<br/>
ய.    சன்மிஷ்டை, நான் சொல்வதைக் கேள்.-<br/>
<br/>
ச.    பிராணநாதா, என்னுடைய பெயரைத் தமது வாக்கால் சொல்லக் கேட்டேனே! <br/>
           இதுவே போதும் எனக்கு.<br/>
<br/>
ய.   நான் உன்னை விவாகஞ் செய்து கொண்டது உண்மையே, ஆயினும் <br/>
           அக்காலத்தில் சுக்ரபகவானிடம், உனக்குப்புருஷபோகமன்றி மற்றெல்லாச் <br/>
           செல்வங்களையுங் கொடுப்பதாக வாக்களித்தேன் என்பது நீ யறிந்த விஷயமே.<br/>
           நான் எனது வாக்கால் கட்டுண்டிருக்கிறேன். அதையன்றி உனக்கு நான் <br/>
           நடத்தி வருவதில் ஏதாவது குறையிருந்தால் கூறு. இக்ஷணமே அதைத் <br/>
           தீர்க்கிறேன்.<br/>
<br/>
ச.  பிராணநாதா, சந்திரகுல திலகராகிய உமக்கு நான் கூறத்தக்க தொன்றுமில்லை. <br/>
          ஆயினும் ஒன்று கூறுகிறேன். எனக்கு உமது சுகமின்றி மற்றச் செல்வங்களெல்லாம் <br/>
          என்னத்திற்கு? ஸ்திரீயாய்ப் பிறந்தவர்களுக்குப் புருஷபோகமே முக்கியம். <br/>
          அதுவின்றி மற்றச் செல்வங்களால் என்ன பயன்? முகமின்றி உடல் என்னத்திற்கு?<br/>
<br/>
ய.   பெண்ணே, அதற்கு நான் என்ன செய்யலாம்? அதையின்றி வேறு <br/>
             குறையிருந்தாற் சொல்.<br/>
<br/>
ச.  வேறோர் குறையும் வேண்டுமா? தெய்வயானையைப் பார்க்கும் பொழுது <br/>
           'கண்ணே!' யென்றழைக்கிற வாய் என்னைப்பார்க்குமிடத்து பெண்ணே <br/>
           யென்றழைக்கிற தே! நானும் அவளைப்போல் உமக்கொரு பத்தினி யன்றோ?<br/>
<br/>
ய.    ஐயோ! சன்மிஷ்டை, எனது மனநிலை உனக்குத் தெரியாது. தெரியுமாயின் <br/>
            இவ்வாறு கூற மாட்டாய். நான் என்ன செய்வேன்?<br/>
<br/>
ச.   பிராணநாதா, இப்படி உட்காரும் சற்று. அதுவும் செய்யலாகாது, சுக்ராசாரி <br/>
            அதுவுங் கூடாதென்றாரோ?             [யயாதி உட்காருகிறான்]<br/>
<br/>
ய.    சன்மிஷ்டை, சுக்ராசாரி கூறிய ஒரு விஷயந்தவிர மற்றைய விஷயங்களில் <br/>
             உங்களிருவரையும் ஒன்றாகப் பாவிக்கின்றேன். <br/>
<br/>
ச.        எதோ பார்ப்போம். [ஒரு வெற்றிலைச் சுருளைத்தருகிறாள்.]<br/>
<br/>
ய.        இதென்ன இது? சன்மிஷ்டை, எனக்கிது வேண்டாம். <br/>
<br/>
ச.    பிராணநாதா, இதுதானோ தெய்வயானையையும் என்னையும் மற்றெல்லா <br/>
           விஷயங்களிலும் ஒன்றாய்ப் பாவிப்பது? அவள் கொடுத்திருப்பா ளாயின்<br/>
           வெறுத்திருப்பீரா? உம்முடைய தர்மம் இது தானோ? அவளுக்கு விருப்பும் <br/>
           எனக்கு வெறுப்பும் சமமாகப் பகிர்ந்து கொடுகிறாற்போ லிருக்கிறது! <br/>
          பிராணநாத, நான் தான் குற்றம் செய்தேன்; இந்த வெற்றிலை, வெறும் <br/>
          இலை! என்ன குற்றம் செய்தது?<br/>
<br/>
ய.         கண்ணே, என் மன நிலைமை உனக்குத் தெரியாது. உன்னைக் கண்டது முதல் <br/>
               உன்மீது நான் காதல் கொண்டேனாகிலும், சத்தியத்திற் குட்பட்டு உன்னைக் <br/>
               கண்ணெடுத்துப் பாராமலும் இருக்கவேண்டி வந்தது.<br/>
<br/>
ச.      பிராணநாதா, இன்றே  என் ஜென்மம் சபலமாயது. நீர் அவ்வளவு கூறினீரெ <br/>
             அது போதுமெனக்கு.<br/>
<br/>
ய.     ஆயினும், கண்மணி, ஒன்றுமாத்திரம் உன் மனதில் உறுதியாய் <br/>
            ஞாபகமிருக்கட்டும். நான் ஒரு வாக்கு தத்தஞ் செய்வேனாயின் மும்மூர்த்திகள் <br/>
            வந்து வேண்டியபோதிலும் அதினின்றும்பிறழேன். ஆகவே <br/>
            அக்குறையொன்றையின்றி வேறு எக்குறை யிருந்த போதிலும் அதை நான் <br/>
           தீர்க்கச் சித்தமா யிருக்கிறேன். இப்பொழுது நெடுநேரமாயிற்று, நான்<br/>
           அரண்மனைக்குப் போகிறேன். இங்கு நம்மை யாராவது கண்டால் <br/>
           சந்தேகங் கொள்வார்கள்.<br/>
<br/>
ச.        இன்னும் சற்றிருந்து போகலாகாதா?<br/>
<br/>
ய.    இல்லை, நான் போகவேண்டும், மன்னிப்பாய். ஏதாவது பேச <br/>
           வேண்டுமென்றால் இன்னொருவேளை பேசிக்கொள்வோம்.<br/>
<br/>
ச.     பிராணநாதா, அவசரமா யிருந்தால் நான் தடைசொல்லவில்லை - என்னுடைய <br/>
           கணையாழியைக் கொடுத்து விட்டுப்போம்.<br/>
<br/>
ய.    உன்னுடைய கணையாழி! [தன் கை விரல்களைப் பார்த்து] ஆ! இது என்     <br/>
            விரலில் எப்படி வந்தது? என் மோதிரம் எங்கே? என் விரலிலிருந்த மோதிரத்தை <br/>
           எப்படி யெடுத்தாய் நீ?<br/>
<br/>
ச.     பிராணாநாதா, நீர் என்னைத்தீண்ட லாகாதென்று சுக்ராசாரியார் <br/>
           கூறினாரேயொழிய நான் உம்மைத் தீண்டலாகாதென்று அவர் கூறவில்லையே. <br/>
           நீர் உறங்கும் பொழுது இவைகளை மாற்றி யணிந்து பார்த்தேன். <br/>
           கோபித்துக் கொள்ளாதீர்.<br/>
<br/>
ய.     இல்லை, என் கணையாழியைக் கொடு இப்படி.<br/>
<br/>
ச.      ஐயோ! இதை என் விரலை விட்டுக் கழற்ற முடிய வில்லையே. நாதா, <br/>
            இதைச் சற்று கழற்றும்.<br/>
<br/>
ய.      [மோதிரத்தைக் கழற்றி எடுத்துக்கொண்டு] நேரமாய் விட்டது!<br/>
<br/>
ச.     பிராணநாதா, இப்பொழு தென்னை யெப்படித் தீண்டினீர்?<br/>
<br/>
ய.     சீ! மறந்தேன்.- சன்மிஷ்டை, இதோ உனதுமோதிரம்.<br/>
<br/>
ச.      பிராணநாதா, இச்சமயத்தில் என்னைத் தனியாக விட்டுச் செல்வது உமக்கு <br/>
             நியாயமா? பலநாட்கள் வீணிற் கழிந்தனவே! என திளமையும் வீணிற் <br/>
            பறக்கிறதே! இந்த இள வேனிலில் உம்மைப் பிரிந்து நான் எப்படி உயிர் <br/>
           வாழ்வேன்? சித்தஜன் கணையினின்றும் என்னைக்காக்கமாட்டீரா?  <br/>
           இத்தென்றலும், அன்றிலும், நிசியும், சசியும் என்னை வாட்டுகின்றனவே ! <br/>
           பிராணநாதா, நீர் சும்மா இருப்பது தர்மமா? இது உமக்கு அடுக்குமா? <br/>
          பிராணநாதா, எப்படியாவது என் மனோரதத்தை நீர் நிறைவேற்றி விட்டுத்தான் <br/>
          போக வேண்டும்.<br/>
<br/>
ய.     சன்மிஷ்டை, பார்த்தனையா? இதற்காகவேதான் நான் அப்பொழுதே <br/>
                 ஜாக்கிரதையாக இருந்தது.<br/>
<br/>
ச.      பிராணநாதா, என்னுயிர் போய்விடும், நீர் வீணிற் சென்றால். பிறகு அப்பாபம் <br/>
              யாரைத்தொடரும், யோசித்துப்பாரும்.-<br/>
<br/>
ய.      அப்பா! என்னை ஆயிரம் ஸ்திரீ ஹத்திகள் தொடர்ந்தாலும் பொறுப்பேன். <br/>
             என் வாக்கிநின்றுந் தவறேன்.<br/>
<br/>
ச.     ஆனால் உமதிஷ்டம். பிராணநாதா, தம்மை விடை பெற்றுச் செல்கிறேன். <br/>
            [பாதத்தில் வீழ்ந்து வணங்கி எழுந்திருந்து] பிராணநாதா, எனக்கொரு <br/>
              வரந்தர வேண்டும்.<br/>
<br/>
ய.     சுக்ராசாரி கூறியது தவிர வேறென்ன வேண்டுமென்றாலுங் கேள், <br/>
               தருகிறேன் – <br/>
<br/>
ச.     பிராணநாதா-எனக்குப் புத்திரபாக்கியம் அளியும்.தெய்வயானை புத்திர <br/>
               பாக்கியம் பெற்றதுபோல  எனக்குப் புத்திர பாக்கியம் அளியும்.<br/>
<br/>
ய.    சீ! என்ன மதிமோசம் போனேன்! [ஆசனத்தில் வீழ்கிறான்.]<br/>
<br/>
ச.    பிராணநாதா, மும்மூர்த்திகள் வந்து வேண்டியபோதிலும், ஆயிரம் ஸ்திரீ <br/>
            ஹத்திகள் நேர்ந்தபோதிலும் தாம் கூறிய வாக்கினின்றுந் தவரமாட்டே <br/>
            னென்றீரே, புத்திரபாக்கியம் அளியுமெனக்கு.<br/>
<br/>
ய.    சன்மிஷ்டை, சுக்ராசாரியாருக்கு நான் கூறிய வாக்கினின்றுந் தவறாது நீ <br/>
           கேட்பதை நான் எப்படித் தருவது?<br/>
<br/>
ச.      அந்த விஷயத்தைப்பற்றி யோசிக்கவேண்டிய கடமை எனக்கில்லை. எனக்கு <br/>
           புத்திர பாக்கியம் அளியும். நீர் கூறிய மொழியினின்றுந் தவறினால் <br/>
           உமது முன்னிலையில் எனது உயிரை இப்பொழுதே மாயத்துக்கொள்ளுவேன்.<br/>
<br/>
ய.          [தனக்குள்] மஹரிஷியின் வார்த்தை மெய்க்குங் காலம் வந்துவிட்டது. யார் <br/>
             விதி யாரை விட்டது? இனி நாம் என்ன செய்யலாம்? - கண்ணே, உனது புத்திக்கு <br/>
             மெச்சினேன் !<br/>
               [இருவரும் அங்கிருக்கும் ஓர் லதாக்கிருஹத்துட் போகிறார்கள்.]<br/>
---------------------<br/>
<hr noshade="" width="50%"/> <br/>
<center><h3>       நான்காவது அங்கம். </h3> </center>
<br/>
          இடம்-தெய்வயானையின் அந்தப்புறம்    காலம் - பகல்.<br/>
      தெய்வயானை உட்கார்ந்திருக்கிறாள்.<br/>
<br/>
தெ.         என்ன ஆச்சரியம்! இதனுண்மையை யெப்படியாவது அறியவேண்டும். <br/>
             நீலலோசனி தன கண்களால் நேராகக் கண்டதாகக் கூறுகிறாள். ஆதலால் இது <br/>
            பொய்யாயிராது. இதன் பொருட்டுத்தான் சன்மிஷ்டை ஏழெட்டு மாதங்களாக <br/>
            தேகசவுக்கிய மில்லையென்று சொல்லி என்னைப் பாராதிருந்தாள் போலும். <br/>
            அக்குழந்தை சன்மிஷ்டைக்குப் பிறந்தது என்பதற்குச் சந்தேகமில்லை. அதன் பிதா <br/>
            மகாராஜாவேயன்றி யாரா யிருக்கக்கூடும்? சன்மிஷ்டையோ கற்புடையவள். <br/>
           ஆகிலும் என்னுடைய பிரானனாதர் பிதாவுக்கு அளித்த வாக்கினின்றும்<br/>
           எப்படித் தவறியிருப்பார்? நாம் நேரில் வரவழைத்துக் கேட்கவேண்டும்.<br/>
<br/>
                             பப்பரன் வருகிறான்.<br/>
<br/>
ப.          அம்மணி, நமஸ்காரம்.<br/>
<br/>
தெ.         பப்பரா, நமது சன்மிஷ்டைக்குப் பிறந்திருக்குங் குழந்தை - என்ன, <br/>
            அசங்கியமாக இருக்கிறதாமே, நீ நேரிற்கண்டனையா?<br/>
<br/>
ப.          அம்மணி, அதையேன் கேட்கிறீர்கள்? அவலக்ஷணமென்றால் அதற்கே தகும்.- <br/>
            அதிருக்கட்டும் அம்மணி, நேற்றைத் தினம் அந்தக் கவிராயர் வந்ததாகச் <br/>
            சொன்னேனே, அவர் -<br/>
<br/>
தெ.         கவிராயர் சமாசாரம் அப்புறம் விசாரிப்போம். என்ன பப்பரா, பொய் <br/>
          பேசுகிறாய்? அக்குழந்தை நமது மஹாராஜாவைப்போலவே யிருக்கிறது, <br/>
          மிகவும் அழகாக, என்கிறார்களே பார்த்தவர்கள்.<br/>
<br/>
ப.          ஆம், சந்தேகமென்ன? யார் இல்லை யென்றது? மஹாராஜாவும் <br/>
          அக்குழந்தையும் ஒரே அச்சில் வாரத்தாற்போல் தான்! அக்குழந்தையின் அழகைப் <br/>
          பார்க்கப் பதினாயிரங் கண்கள் வேண்டுமே – அந்தக் கவிராயர் நேற்றைத்தினம்-<br/>
<br/>
தெ.         பப்பரா, என்ன பொய் பேசுகிறாய்! சற்று முன்பாக குழந்தை அவலக்ஷணமா <br/>
           யிருக்கிற தென்றாய், இப்பொழுது குழந்தையின் அழகைப் பார்க்கப் பதினாயிரங் <br/>
           கண்கள் வேண்டுமேன்கிறாய்! உண்மையைக் கூறு. பொய் பேசினால் எனக்குக் <br/>
          கோபம் வரும், சன்மிஷ்டையின் குழந்தையைப் பார்த்தனையா  இல்லையா நீ?<br/>
<br/>
ப.          சன்மிஷ்டா தேவிக்காவது, குழந்தையாவது? குழந்தை யேதம்மா?<br/>
<br/>
தெ.         இதைக்கொண்டா இவ்வளவு பேசினை?<br/>
<br/>
ப.          ஆமாம், அம்மணி.- அந்தக் கவிராயரின் பெயர் மாங்கொட்டைக் கவிராயர். <br/>
           அவர் -<br/>
<br/>
தெ.         அவர் சமாசாரம் நாளை விசாரிக்கிறேன். நீ போய் சன்மிஷ்டையின் தாதி <br/>
             யொருத்தியிடம் கூறி, சன்மிஷ்டையை நான் மிகவும் அவசரமாக அழைத்து <br/>
             வரச் சொன்னதாகச் சொல்.<br/>
<br/>
ப.          உத்திரவுப்படி. பிறகு அந்தக் கவிராயர் சமாசாரம் -<br/>
<br/>
தெ.         அதெல்லாம் அப்புறம் ஆகட்டும். முன்பு போய்ச சொல்.<br/>
<br/>
ப.          இதோ போகிறேன். கவிராயரை மறக்க வேண்டாம். [போகிறான்.]<br/>
<br/>
தெ.         இப்புத்தியற்றவனை ஏனோ அரண்மனை விதூஷகனாக ஏற்படுத்தினார் <br/>
           மஹாராஜா? புத்தியற்றவனா யிருக்கிறானே, இவன் கூறுவதைக்கேட்டு <br/>
           எல்லோரும் நகைப்பார்களென்றே விதூஷகனாக்கினாரோ என்னவோ? இவன் <br/>
           சிநேகிதன் யாரோ ஒரு கவிராயனிருக்கிரானாம், அவனைக் குறித்து எந்நேரமும் <br/>
           என்னைத் தொந்தரவு செய்துகொண் டிருக்கிறான்.   இதிருக்கட்டும்—<br/>
           சன்மிஷ்டையின் சங்கதியைச் சற்று யோசிப்போம். அவள் வந்தவுடன் <br/>
           விசாரிப்பதில்  உண்மை வெளியாகாவிட்டால், மஹாராஜாவையும் <br/>
           வரவழைத்து இவ்விருவரையுந் தனித்திருக்கச்  செய்து, அவர்கள் பேசிக்<br/>
          கொள்வதை மறைவிலிருந்து கேட்டு, உண்மையை அறியலாம். இதில் <br/>
          எப்படியும் உண்மை வெளியாகி விடும். <br/>
<br/>
                            பப்பரன் வருகிறான்.<br/>
<br/>
ப.          அம்மணி, அந்தக் கவிராயர் வந்து கொண்டிருக்கி <br/>
                றார்.-<br/>
<br/>
தெ.         பப்பரா, நான் சன்மிஷ்டையை அழைத்து வரச் <br/>
                சொன்னேனே.<br/>
<br/>
ப.      இதோ வருகிறார்கள் சன்மிஷ்டா தேவி.- நான்  தங்களிடங் கூறின <br/>
             கவிராயரும் வந்திருக்கிறார்.<br/>
<br/>
சன்மிஷ்டை வருகிறாள்.<br/>
<br/>
தெ.         கவிராயரைப் பிறகு பார்கிறேன். இப்பொழுது நீ போயிரு வெளியே. <br/>
               [பப்பரன் போகிறான்] சன்மிஷ்டை, உட்கார், ஏன் நிற்கிறாய்? எது எப்படி <br/>
               யிருந்தாலும் நீயும் ராஜபத்னிதானே.<br/>
<br/>
ச.          அம்மா, எல்லாம் தங்களுடைய அனுக்கிரகம். <br/>
<br/>
தெ.         உனக்குத் தேகம் எப்படி யிருக்கிறது? உன்னை நான் பார்த்து <br/>
            சற்றேறக்குறைய பத்து மாத காலமாயிற்றே.<br/>
<br/>
ச.          இப்பொழுது சவுக்கியந்தான்.<br/>
<br/>
தெ.         சன்மிஷ்டை, உன்னுடைய குழந்தை எப்படி யிருக்கின்றது?<br/>
<br/>
ச.          என்-குழந்தையா?-<br/>
<br/>
தெ.         சன்மிஷ்டை, என்னிடம் ஒன்றும் ஒளிக்காதே, உனக்கொரு குழந்தை <br/>
          பிறந்திருக்கிறதென்று எனக்கு நன்றாய்த் தெரியும். இனி ஒளிப்பதிற் பயனில்லை. <br/>
          ஆயினும் அதை நீ எப்படி பெற்றாய்? நீ மிகவும் கற்புடையவளென்று எனக்கு  <br/>
          நன்றாய்த்  தெரியும். மஹாராஜாவோ எனது பிதாவுக்கு இவ் விஷயத்தைப்பற்றி <br/>
          வாக்களித் திருக்கிறார் என்பது உனக்குத் தெரியாத விஷயமன்று. இப்படியிருக்க    <br/>
          நீ ஓர் மைந்தனை யெவ்வாறு பெற்றாய்? உண்மையைக் கூறு. <br/>
<br/>
ச.          அம்மணி, நான் உண்மையைக் கூறுகிறேன், மன்னிக்க வேண்டும். நான் <br/>
            சில காலத்திற்கு முன்பு  ஒரு நாள், உப்பரிகையின் மேன்மாடியில் இரவில் <br/>
            நித்திரை வராது உலாவிக் கொண்டிருந்தபோது, என் கண் முன்பாக ஒரு முனிவர் <br/>
           பெருமான் தோன்றினார். அவரை நான் வணங்கி நிற்க, அவர், "உனக்கு <br/>
           வேண்டிய வரத்தைக் கேள்" என்று கூற,  நான் என் கதியைக் கருதி, 'எனக்குப் <br/>
           புத்திர பாக்கியம் வேண்டு" மென்று கேட்டேன். அவர் என் கையில் திரு நீற்றை <br/>
           யள்ளிக்கொடுத்து, "இதை நீ  புசித்தால் புத்திர பாக்கியம் உண்டாகும்" என்று <br/>
           சொல்லி மறைந்தார். அதை யுட்கொள்ள நான் கருதரித்தேன். இதை உம்மிடம் கூற <br/>
           இது வரையில் வெட்கமா யிருந்தது. மன்னிக்க வேண்டும்.<br/>
<br/>
தெ.         [தனக்குள்] இவ்வளவும் சுத்தப்பொய், சந்தேகமில்லை.-சன்மிஷ்டை, மிகவும்     <br/>
           சந்தோஷம். ஆனால் இச்செய்தி மஹாராஜாவுக்குத் தெரியாதா?<br/>
<br/>
ச.          தெரியாதென்று நினைக்கிறேன்.<br/>
<br/>
தெ.         ஆனால் சீக்கிரத்தில் அவருக்குத் தெரிவிக்க வேண்டும். அவரும் மிகவும் <br/>
            சந்தோஷப்படுவா ரென்பதற்குச் சந்தேகமில்லை.- யார் அங்கே? பப்பரா?<br/>
<br/>
                             பப்பரன் வருகிறான்.<br/>
<br/>
ப.          அம்மணி, கவிராயரை இட்டுக்கொண்டு வரவா?<br/>
<br/>
தெ.         வேண்டாம், நீ சீக்கிரம் சென்று மஹாராஜாவை நான் விரைவில் <br/>
          அழைப்பதாகக் கூறி அழைத்து வா.<br/>
<br/>
ப.          கவிராயர் அதிக நாழிகையைக் காத்துக் கொண்டிருக்கிறார்.<br/>
<br/>
தெ.         பப்பரா, நான் சொன்னபடி செய் முன்பு. [பப்பரன் போகிறான் <br/>
           சன்மிஷ்டையும் போக முயல்கிறாள்] சன்மிஷ்டை, நீ போக வேண்டியதில்லை, <br/>
           உட்கார், மஹா ராஜா உன்னைப்பார்ப்பதில் என்ன தவறு? எப்படி <br/>
           யிருந்த போதிலும் நீயும் அவருடைய பத்னிதானே? உட்கார்.- சன்மிஷ்டை, <br/>
          உன்னை இன்னொன்று கேட்கவேண்டு மென்றிருந்தேன். அக்குழந்தை <br/>
          மஹாராஜாவைப் போலவே யிருக்கிறதென்று பேசிக் கொல்லுகிரார்களே, <br/>
          உண்மைதானா?<br/>
<br/>
ச.     இல்லை, அம்மா, அக்குழந்தை மஹாராஜாவைப் போல் சிறிதும் இல்லை. <br/>
           என் சொல்லை நம்பும். மஹாராஜா என்னைக் கண்ணெடுத்துப் பார்ப்ப <br/>
           தில்லை என்று உமக்குத் தெரியுமே. <br/>
<br/>
தெ.         சரிதான், நீ பொய் பேசுவையா யென்ன?- என்ன இன்னும் மஹாராஜா <br/>
             வரக்காணோம். நான் போய்ப் பார்க்கிறேன், நீ யிங்குதானே சற்றிரு.<br/>
<br/>
   [ஒரு புறமாகப் போய், மற்றொரு புறமாக வந்து, மறைந்து கேட்கிறாள்.]<br/>
<br/>
                        யயாதி வருகிறான்.<br/>
<br/>
ய.         சன்மிஷ்டை! - நீ ஏன் இங்கு வந்திருக்கிறாய்?<br/>
<br/>
ச.    பிராணநாதா, மெல்லப பேசும்; தெய்வயானை என்னை வரவழைத்தாள்.     <br/>
           குழந்தை பிறந்த சங்கதி யாரோ சொல்லிவிட்டார்கள். ஏதோ சந்தேகப்படுகின்றாற்<br/>
          போற் றெரிகிறது. நான் உம்மிடம் அன்று கூறினபடி ஒரு போக்குச் சொல்லி <br/>
          யிருக்கிறேன். உம்மைக் கேட்டாள் அப்படித்தான் ஏதாவது நடந்திருக்க <br/>
          வேண்டுமென்று நினைப்பதாக நீரும் கூறிவிடும். என்னைப் பாராததுபோல் <br/>
          திரும்பிக் கொள்ளும், தெய்வயானை வந்துவிடுவாள்.<br/>
<br/>
ய.          கண்ணே, உன் புத்திக்கு மெச்சினேன்!<br/>
<br/>
                                [முத்த மிடுகிறான்.]<br/>
<br/>
                 திடீரென்று தெய்வயானை வெளியே வருகிறாள்.<br/>
<br/>
தெ.         சன்மிஷ்டை! உன் புத்திக்கு நானும் மெச்சினேன்!- ஆஹா! இப்படியா <br/>
           இருந்தது உண்மை?- சன் மிஷ்டை! நீ பொய் பேசுகிறதில்லை யல்லவா? உன்னை <br/>
           மஹாராஜா கண்ணெடுத்தும் பார்க்கிறதில்லை யல்லவா? ஓர் தபசி விபூதி <br/>
           கொடுக்க நீ மைந்தனைப் பெற்றனையல்லவா?-சீ! உன்னை யிகழ்ந்து <br/>
           பயனென்ன? நீ உன் குலத்தின் குணத்தைக் காட்டி விட்டாய்.-இதோ சந்திரகுல <br/>
           சிகாமணி யிருக்கிறார், வியாழபகவானால் புகழப்பட்ட யயாதி மஹாராஜா !<br/>
           இவரை யல்லவோ கேட்கவேண்டும்! யயாதி ராஜனே, என்ன காரியஞ் செய்தீர்? <br/>
           சந்திரகுலத்  தரசர்க்கென்ன நீதியிருக்கப்போகிறது? வம்சத்தின் குணந்தானே! <br/>
           குருவின் பத்தினியுடன் சேர்ந்த சந்திர னுண்டாக்கிய குலத்திலுதித்த நீர், கூறிய <br/>
           மொழியினின்றுந் தவறியது, ஓர் ஆச்சரியமோ?<br/>
<br/>
ய.          பிராணநாயகி, நான் சொல்வதைக்கேள்.-<br/>
<br/>
தெ.   பிராணநாயகி, என்று இன்னொரு முறை என்னை அழைக்கவேண்டாம். <br/>
           அதோ நிற்கிறாள் உம்முடைய பிராணநாயகி.- சன்மிஷ்டை, ஏன் உனக்கு விபூதி <br/>
            மந்திரித்துக் கொடுத்து கற்பமுண்டாக்கிய வாய்மை தவறாத தவ சிரேஷ்டர் இதோ <br/>
           நிற்கிறாரே, அவரைப் பாராது ஏன் தலைகுனிந்து நிக்கிறாய்? இன்னும் <br/>
           அதிகமாக விபூதி மந்திரித்துக் கொடுக்கச் சொல்!<br/>
<br/>
ய.      தெய்வயானை, நான் வாய்மை தவறினேன், உண்மையே. ஆயினும், <br/>
            நான் சொல்வதைக் கேள்.-<br/>
<br/>
தெ.     நான் இனி உமது சொல்லைக் கேட்கவேண்டிய தில்லை. யார் <br/>
          கேட்கவேண்டுமோ அவர்களிடங் கூறும். இனி உம்முடைய அரண்மனையில் <br/>
          ஒரு  க்ஷணமும் இரேன் இந்த க்ஷணமே என் பிதாவிடம் போகவேண்டும்.-<br/>
<br/>
ய.          தெய்வயானை, வீணாகக் கோபித்துக்கொள்ளாதே. இப்பொழுது உன் <br/>
           பிதாவிடம் போய் இதைக் கூறுவையாயின், அவர் என்னைச் சபிப்பார். அது <br/>
           உனக்குச் சந்தோஷத்தை யுண்டாக்கப் போகிறதோ? அத்தீங்கு உன்னையுஞ் <br/>
           சாருமன்றோ? வேண்டாம், வேண்டாம், அவசரப்படாதே.<br/>
                              [அவள் கரத்தைப் பற்றப்போகிறான்.]<br/>
<br/>
தெ.     [தடுத்து] தொடாதீர் என்னை! என் மைந்தனை யழைத்துக்கொண்டு இக்ஷணமே<br/>
          புறப்படுகிறேன். நீர் சன்மிஷ்டையுடன் கூடி வாழ்ந்து சுகமாயிரும்.- பப்பரா!<br/>
<br/>
                       பப்பரன் வருகிறான்.<br/>
<br/>
ப.       அம்மணி, இதோ அழைத்துக்கொண்டு வந்து விட்டேன் கவிராயரை!<br/>
<br/>
தெ.      என் தாதியரை யழைத்து என் சிவிகையைக் கொண்டு வரச்சொல் சீக்கிரம்! <br/>
         போ சீக்கிரம்.<br/>
                                        [பப்பரன் போகிறான்.]<br/>
              மஹாராஜா, நான் இனி இங்கிருப்பது நியாயமன்று. நான் போய் வருகிறேன்.    <br/>
[போகிறாள்.]<br/>
<br/>
ய.        தீர்ந்தது என்னுடைய வேலை! அழிந்தது என் கீர்த்தி! ஒழிந்தது என்னுடைய <br/>
           அரசு! சன்மிஷ்டை, இவ்வளவிற்கும் நீ யல்லவோ காரணமா யிருந்தாய்?<br/>
           தெய்வயானை சுக்ராசாரியிடஞ் சென்று நடந்த செய்தியைச் சொன்னவுடன் <br/>
           என்னை நீறாகும்படி சபித்தாலும் சபித்து விடுவார். அவர் என்னிடம் வந்து,<br/>
          இப்படி நடந்ததா, என்று கேட்பாராயின் அவருக்கு நான் என்ன உத்திரம் <br/>
          சொல்வது? அவருடைய முகத்தை நான் எப்படிப் பார்ப்பேன்? யயாதி<br/>
          ராஜன் தான் கூறிய சொல்லினின்றும் பிறழ்ந்தானென்று மற்ற தேசத் <br/>
          தரசர்களெல்லாம் பரிஹசிப்பார்களே நாளை.  இவ்விழியசொல்லை நான் <br/>
          எவ்வாறு பொறுப்பேன்? எல்லோரும் புகழக் கீர்த்தி பெற்ற பழமையான <br/>
          சந்திரகுலத் தரசனாய்ப் பிறந்து அக்குலத்திற்கு இவ்வசையைக் கொண்டு <br/>
          வந்தேனே! இதற்கோ நான் இதிற் பிறந்தது? - சீ! இனி நான் உயிர் வாழ்வது <br/>
          நியாயமன்று! மானம் போனபின் உயிர் வாழ்பவன் பதராகும். சீ! எனதுயிரை <br/>
          சுக்ராசாரி வருமுன் மாய்த்துக் கொள்ளுகிறேன். [உடைவாளை உருவுகிறான்.]<br/>
<br/>
ச.         (தடுத்து) பிராணநாதா! பிராணநாதா! என்ன காரியம் செய்யத் துணிந்தீர்? <br/>
           எனக்காக இல்லா விட்டாலும் நமது குழந்தையின் முகத்தைப் பார்த்தாதாவது <br/>
           மனதிரங்கி உயிர் வாழ்ந்திரும். சுக்ராசாரி வந்தால் நானே குற்றஞ் செய்தவளெனக் <br/>
          கூறி, அவரிடுஞ் சாபத்தை நானே யேற்றுக் கொள்ளுகிறேன்.<br/>
<br/>
ய.       சீ! பேசாமலிரு.- இப்பெண் மக்களாற்றான் இவ்வுலகிலுள்ள துன்பமெல்லாம் <br/>
          உண்டாகிறது. இதற்கென்றே ஈசன் இவர்களைப் பிறப்பித்தான் போலும்!<br/>
<br/>
                    பப்பரன் வருகிறான்.<br/>
              பப்பரா, காஞ்சேயன் எங்கே?<br/>
<br/>
ப.    கவிராயரிடம் பேசிக் கொண்டிருக்கிறா ரென்று  நினைக்கிறேன்.-<br/>
<br/>
          (விரைவாக ஒரு புறம் பப்பரனைத் தள்ளிவிட்டு யயாதி போகிறான்,<br/>
                          சன்மிஷ்டையும் போகிறாள்.)<br/>
-------------------------   <br/>
<hr noshade="" width="50%"/><br/>
<center><h3>   ஐந்தாம் அங்கம். </h3> </center>
<br/>
இடம் - தோட்டத்தில் வசந்த மேடை.     காலம் - காலை.<br/>
<br/>
யயாதியும், சன்மிஷ்டையும், காஞ்சேயனும், உட்கார்ந்திருக்கிறார்கள்.<br/>
<br/>
            சமஸ்தான வித்வான் பாடுகிறான். சற்று தூரத்தில் பப்பரன்<br/>
            ஓர் துணைக்கருவியை வேடிக்கையாய் வாசிக்கிறான்.<br/>
<br/>
ய.     காஞ்சேயா, என்னுடைய துக்கம் சாதாரணமாக மனிதர்களைப் பீடிப்பதைப் <br/>
            போன்றதா யிருந்தால் சங்கீதத்தினால் மாறும். இது அப்படிப்பட்ட தன்றே! <br/>
            இதைப் போக்க ஒரு பரிஹாரமும் இல்லை- என் கதி!<br/>
<br/>
ப.      [யயாதியின் பாதத்தில் வீழ்ந்து நமஸ்கரித்து] மஹாராஜா,  என் பாக்கியமே    <br/>
           பாக்கியம்! தாங்கள் சந்தோஷமாயிருக்கும் பொழுது கவிராயரைப்பற்றி <br/>
           கேட்கும்படி சொன்னீரே!<br/>
<br/>
ய.      காஞ்சேயா. இம்மூடனை என்ன செய்வது?- யார்அந்தக் கவிராயர்? என்ன    <br/>
           சமாசாரம்? சொல்.<br/>
<br/>
ப.       மஹாராஜா, கிரேதாயுகத்திலே, விண்மீன்கள் தாதகவிராயர் என்று ஒரு      <br/>
         கவிராயர் இருந்தார்,தங்களுக்குத் தெரியுமே.-<br/>
<br/>
ய.       பப்பரா, அதையெல்லாம் நான் கேட்கவில்லை. இப்பொழுது இந்தக் <br/>
            கவிராயரைப்பற்றி ஏதாவது கூறுவதானால் கூறு.<br/>
<br/>
ப.        மஹாராஜா, உத்திரவுப்படி.- அவர் பிரபல வித்வான். அநேக கிரந்தங்களைப் <br/>
            பாடியிருக்கிறார். மாங்காய்ப்பாதி ஊறுகாய்ப்பாதி வெண்பா, எலிவளைப் <br/>
            புராணம், பூஞைக் கொச்சகம் முதலியவைகளைப் பற்றி நாம் முன்பே <br/>
            கேட்டிருக்கலாம். <br/>
<br/>
கா.      மஹாராஜா, இப்படியாவது காலம் போக்கலாம் விதூஷகா, அந்த          <br/>
           கிரந்தங்களிலிருந்து ஏதாவது  பாடல் கேட்போம். <br/>
<br/>
ப.      உத்திரவுப்படி.- பூஞைக் கொச்சகம். கத்தரிக்காய்ப் பொரியலையுங் <br/>
             கசப்பில்லாக்  கீரையையும் பத்திபத்தி யாகவைத்தும் பாராமே யெடுத்தருந்திச் <br/>
             சித்திரம்போல் நின்றுவிட்ட சிவபூசைப் பூஞையேநான் எத்தனை னால் <br/>
             பத்திசெய்வேன் என்னையுநீ யிகழுவதோ. <br/>
<br/>
                மாங்காய்ப்பாதி ஊறுகாய்ப்பாதி வெண்பா <br/>
<br/>
             பிஞ்சியிலே தான்பழுத்துப் பிள்ளைகளால் மொத்துண்டு <br/>
             மஞ்சணிறம் வாய்த்துவிட்ட மாங்காயே - கஞ்சியிலே<br/>
             ஊறுகா யாகி உதவாத வற்றலுடன் <br/>
             மீறுகா யாகு மிக. <br/>
<br/>
ய.       இப்பொழு தென்னுடன் விளையாட வேண்டாம், <br/>
<br/>
பொ.-   [பப்பரன் சங்கீத வித்வானுடன் போகிறான்] காஞ்சேயா, என் <br/>
         மனக் கவலையைப் போக்க வழியில்லையா?<br/>
<br/>
கா.      மஹாராஜா, தாம் இதைக்குறித்து அதிகமாகக் கவலைப் படவாகாது. க்ஷத்திரிய <br/>
          குலத்திற் பிறந்த தம்மைப் போன்றவர்கள் இடுக்கண் வந்துற்றகாலைத்<br/>
           தளராத மனத்துடன் பொறுத்திருப்பதே தகுதியாகும். இது தெய்வாதீனம். <br/>
<br/>
                 ஒன்றை நினைக்கி னதுவொழிந்திட் டொன்றாகும்<br/>
                 அன்றி யதுவரினும் வந்தெய்தும் - ஒன்றை <br/>
                 நினையாத முன்வந்து நிற்பினு நிற்கும் <br/>
                 எனையாளும் ஈசன் செயல்<br/>
<br/>
         என்றவாறு தெய்வ கடாக்ஷப்படி எல்லாம் நடக்கிறது-தாம் <br/>
         வருத்தப்பட்டென்ன பயன்?<br/>
<br/>
ய.       ஆம், காஞ்சேயா, அன்று அம்மஹரிஷி விதியை மதியால் வெல்ல ஒருவராலும் <br/>
            ஆகதெனக் கூறி யதினுண்மையை இன்றே கண்டேன். எனக்கிம்மா திரியான <br/>
            சங்கடம் நேரிடுமெனத் தெரிந்திருந்தும் தடுக்க வலிமை யற்றிருந்தே னல்லவா? <br/>
            எல்லாந் தெய்வம் விதித்தபடி யாகிறது, நாம் வருந்தி என்ன பயன்?<br/>
<br/>
ச.       ஆனால் பிராணநாதா, எல்லாம் விதியின்படி யாகிற தெனக் கருதி ஒன்றும்     <br/>
           செய்யாது செயலற்றிருத்தல் முறையோ?<br/>
<br/>
ய.     பெண்ணே, அப்படியல்ல. "தெய்வத்தா லாகாதெனினும் முயற்சி தன் <br/>
           மெய்வருந்தக் கூலி தரு" மென்று நம்மாலியன்றதை எப்பொழுதும் செய்ய<br/>
              வேண்டும்.<br/>
<br/>
கா.       ஆனால், மஹாராஜா, எல்லாம் விதியின் வண்ணம் ஈடேறுமாயின் நம்முடைய     <br/>
            செயலென்ன விருக்கிறது?<br/>
<br/>
ய.        காஞ்சேயா, அப்படியன்று, தெய்வத்தினுடைய செயல், மூவகைப்படும். <br/>
           சில வேளைகளில் ஈசன் ஆன்மாக்களைத் தானாக ஆட்டுவார், சில <br/>
           வேளைகளில் மற்றவர்களைக் கொண்டு ஆட்டிவைப்பார். சில வேளைகளில் <br/>
          இரண்டு மின்றி அவைகளாக எதேச்சையாய்ச்செல்ல விடுவார். இதற்குக் <br/>
          காரணம் நாம் கேட்கலாகாது. அது பேரறிவாளராகிய அவர் ஒருவருக்கே தெரியும். <br/>
          ஆகவே நாமும் நம்மாலியன்ற அளவு முயலவேண்டும். நாம் <br/>
           செயலற்றிருத்தல் தவறு:-<br/>
<br/>
                          பப்பரன் வருகிறான்.<br/>
<br/>
ப.         மஹாராஜா, சுக்ராசாரியாரும் தெய்வயானைத் தேவியும் அரண்மனை <br/>
            வாயிலில் வந்திருக்கிறார்கள்.<br/>
<br/>
ய.         காஞ்சேயா, நாம் நினைத்த வண்ணம் வந்துவிட்டார். இனி என்ன செய்வது? <br/>
          நீ போய் நல்வரவு கூறி, அவருடைய கோபத்தைத் தணித்து அழைத்துக்<br/>
          கொண்டு வா.<br/>
<br/>
ப.          கவிராயரும் வாயிலில் வந்து நிற்கிறார்-<br/>
                [பப்பரனை இழுத்துக்கொண்டு காஞ்சேயன் போகிறான்.]<br/>
<br/>
ச.          பிராணநாதா, உமக்கு நேரும் இவ்வளவு துயரத்திற்கும் நானே <br/>
           காரணமாயிருக்கிறேனே! என்னுடைய துர்ப்பாக்கியமே துர்ப்பாக்கியம்!<br/>
<br/>
ய.          கண்ணே, நீ இனி யேன் வருந்துகிறாய்? உன் மீதுங் குற்றமில்லை. நீ <br/>
            வந்தவழி அது. அவரவர்கள் செய்த நல்வினை தீவினைப்பயனை அவரவர்கள் <br/>
            அனுபவிக்க வேண்டுமன்றோ? கண்ணே, சுக்ராசாரியார் இங்கு வரும்போது <br/>
            அவர் எதிரில் இராதே. சற்று மறைவாயிரு. வராவேண்டுமென்றால்-<br/>
<br/>
                      [சன்மிஷ்டை மறைவிடம் போகிறாள்.}<br/>
<br/>
   சுக்ராசாரியும், தெய்வானையும், காஞ்சேயனும் வருகிறார்கள்.<br/>
                யயாதி நமஸ்காரம் செய்கிறான்.<br/>
<br/>
சு.        அடே, க்ஷத்ரியப் பதரே! யயாதி! என்ன காரியஞ் செய்தனை நீ? அடே! நான்     <br/>
          உனக்கு இட்ட கட்டளையினின்று தவறினை யல்லவா? அடே! என்னை   <br/>
          அவமரியாதை செய்தனை யல்லவா? அடே! என்னை யாரென்று மதித்தனை? <br/>
          இம் மூவுலகையும் ஒரு க்ஷணப்போதில் கிடுகிடென்று நடுங்கச் செய்யுஞ் <br/>
          சக்தியுள்ள அசுரகுருவாகிய சுக்ராசாரி என்பதனை மறந்தனையோ? உன்னையும், <br/>
          உன் வம்சத்தோரையும், உனது அரசையும், அரைக்ஷணத்தில் பஸ்மீகரம் <br/>
          செய்யத்தக்க வலிமையுடையவன் என்பதைக் கருதவில்லையோ? அடே! <br/>
          க்ஷத்திரியப் புஞ்சமே! நீ யெனக்கு வாக்களித்த தென்ன, இப்பொழுது <br/>
          நடத்தியதென்ன? சக்கரவர்த்தியா யிருந்து நீயே இப்படி வாய்மை <br/>
         தவறுவையாயின் உனது குடிகளெல்லாம் தர்ம வழியில் எப்படி நடப்பார்கள்?<br/>
          சந்திர வம்சத்துச் சக்கரவர்த்தியாயிற்றே யென்று கர்வம் பிறந்து விட்டதோ? <br/>
          அடே யயாதி! உன்  வாய்மையினின்றுந் தவறினை யல்லவா? பிடி சாபம்!<br/>
          எனது புத்ரியின் சுகத்தை யழித்து, உனது சத்யத்தைக் கெடுத்து, எனக்கு <br/>
          அவமரியாதையைக் கொடுத்து, இவ்வளவு துன்பத்தையும் விளைத்து, <br/>
          உன்னை யித்தீயவழியில் விடுத்தது, உனது யௌவனமல்லவோ? இதோ, உடனே <br/>
          அதைக் குலைத்து விடுகிறேன். பிடி சாபம்! இன்று முதல் உனது யௌவனம் <br/>
          போய் விருத்த திசை யடைந்து நரை பிணி மூப்புடைய வயோதிகனாகக் கடவை! <br/>
          எனக்கிப்போழு திருக்குங் கோபத்தால் உன்னை ஒரு க்ஷணத்தில் நீறாக்கி <br/>
          விட்டிருப்பேன்! ஆயினும் பச்சாத்தாபப்பட்டு இவ்வளவுடன் விட்டுவிட்டேன்.-<br/>
<br/>
ய.       சுவாமி, தன்யனானேன், தாமிட்ட கடுஞ்சாபத்தை ஏற்றுக் கொண்டேன். <br/>
            எல்லாந் தம்முடைய அருள், ஆயினும் நடந்த சமாசாரத்தை விசாரியாது முனிந்து <br/>
            சாபமிட்டு விட்டீரே யென்று மாத்திரம் அடியேனுக்கு வருத்தம யிருக்கிறது. <br/>
            தாமறியாதது ஒன்றுமில்லை. தமக்கு நானென்ன நீதி சொல்லப் போகிறேன்?<br/>
<br/>
சு.       என்ன நடந்த சமாசாரம்?<br/>
<br/>
ய.       தாம் சற்று கோபித்துக் கொள்ளாது உத்திரவளிக்கும் பக்ஷத்தில் கூறுகிறேன்.<br/>
<br/>
சு. இல்லை, சொல்.<br/>
<br/>
ய. என்மீ தருள் புரிந்து தாம் இந்த ஆசனத்தின் மீது எழுந்தருள வேண்டும். <br/>
             (ஓர் ஆசனத்தில் வீற்றிருக்கச் செய்கிறான்.) மும்மூர்த்திகளும் புகழப்பெற்ற <br/>
           தவத்தையுடைய முனி புங்கவரே, நான் தமது கட்டளைப்படி நடக்க <br/>
           வேண்டுமென்று சன்மிஷ்டையைக் கண்ணெடுத்தும் பாராது நடந்து வந்தேன். <br/>
          அப்படியிருக்க ஒரு நாள் இரவு எனக்கு நித்திரை வராமல் நந்தவனத்திற் சென்று <br/>
          உலாவலாமென் றங்கே செல்ல, அப்போது சன்மிஷ்டை யென்னைச் சந்தித்து <br/>
          தன்னைச் சேரும்படி கேட்டாள். அதை நான் பிடிவாதமாய் மறுக்க, பிறகு தனக்கு <br/>
          ஒரு வரம் வேண்டுமென்று கேட்டாள். இன்னது கேட்கப் போகிறாள் என அறியாது <br/>
          அப்படியே ஆகட்டு மென்று ஏற்றுக்கொள்ள, தனக்குப் புத்ர சந்தானம் வேண்டு <br/>
          மென்று கேட்டாள். இந்த சந்தர்ப்பத்தில் நான் என்ன செய்யக்கூடும்? தாமே<br/>
          சொல்லும். நானோ சந்திரகுலத்திற் பிறந்த க்ஷத்திரியன், ஓர் வரம் வேண்டுமென்று <br/>
          கேட்போர்க்கு அதை மறுத்தல் நியாயமன்று. கொடுக்கிறேனென்று ஏற்றுக் <br/>
          கொண்டபின் மறுத்தேனாயின், எனது குலத்தை யழித்து எனது முன்னோரை <br/>
          யெல்லாம் எரிவாய் நரகில் வீழ்த்துவேனாவேன்! அப்படி என் குலத்திற்கு <br/>
          அபகீர்த்தியைக் கொண்டு வருவதை விட, தம்முடைய சாபத்தைப் பெறுவதே <br/>
          நலமெனக் கருதி அவளுடைய வேண்டுகோளுக் குடன்பட்டேன். இதுவே நடந்த <br/>
          சமாசாரம். சுவாமி இனி தாங்கள் என் நடத்தை சரியோ தவறோவென்று கூறலாம்.<br/>
         ஆயினுந் தாம் இவைகளை யெல்லாங் கேளாது கோபங்கொண்டு கொடிய சாப <br/>
          மிட்டுவிட்டீர். அது என் தீவினைப் பயனே யென்று கொள்ளவேண்டும்.<br/>
<br/>
கா. சுவாமி, நடந்தவிஷயம் இவ்வண்ண மிருக்கத் தாம் முனிந்து எமது<br/>
            மஹாராஜாவுக்குக் கொடிய சாபமிட்டுவிட்டீர். சிறியோர்களாகிய நாங்கள் செய்த<br/>
            குற்றத்தைப் பெரியோராகிய தாம் பொறுக்கா விட்டால் வேறு யாவர் பொறுக்கப் <br/>
            போகிறார்கள்? அதுவுமன்றி இச்சாபம் தம்முடைய புதல்வியையும்<br/>
            வருத்துமன்றோ? மஹாராஜா இப்பொழுதே விருத்த திசையை யடைந்தால் <br/>
            தெய்வானைத் தேவிக்கு அது சந்தோஷமா யிருக்குமோ? ஆதலால், சுவாமி, <br/>
            இவ்விஷயங்களை யெல்லாம் நன்றாய் யோசித்து எப்படியாவது அச்சாபத்தை <br/>
            நீக்கியருள வேண்டும். கருணைக் கடலே, தமது புதல்வியும், இந்நகர வாசிகளும், <br/>
            அடியேனுந் துக்க சாகரத்தில்  மூழ்கா வண்ணம், மஹாராஜா அறியாமற் செய்த <br/>
            குற்றத்தைப் பொறுத்தருளவேண்டும்.<br/>
<br/>
ச.       [வெளிவந்து சுக்ராசாரி பாதத்தில் வீழ்ந்து] எமது குலத்தை யீடேற்ற வந்த <br/>
             குருவே! அபயம் ! அபயம் ! சுவாமி, குற்றஞ்செய்தவள் நானே, மஹாராஜவின்மீது <br/>
             ஒரு குற்றமுமில்லையே. நானன்றோ, அவரை தமக்குக் கொடுத்த வாக்குத் <br/>
             தத்ததினின்றுந் தவறச் செய்தேன்? சுவாமி! குற்றம் ஒருபக்கமும், தண்டனை <br/>
            ஒருபக்கமும் இருக்கலாமா? கிருபா மூர்த்தி! என்னைத் தண்டியும். என் <br/>
            பிராணநாதருக் கிட்ட கொடிய சாபத்தை நீக்கியருளும். தெய்வயானை, நீயும் <br/>
            உன் தந்தையைவேண்டிக்கொள். ஐயோ! நமது கணவருக்குச்சாபம் நேர்ந்தால் <br/>
           நமக்குத்தானே துன்பம்? அவருடன் இத்துன்பத்தை அனுபவிக்க <br/>
           வேண்டுமன்றோ? நான் உனக்குச் செய்த கொடுமைகளை யில்லாம் மறந்து <br/>
           என்னுடன் சேர்ந்து நீயும் உன் தந்தையை வேண்டிக்கொள்.<br/>
<br/>
தெ.      சன்மிஷ்டை, நீ கூறுவது உண்மைதான். எனக்கு வந்த கோபத்தால் நான் <br/>
          அதை மறந்தேன்.- தந்தையே! நான் ஏதோ கெடுமதியினால் உம்மிடம் <br/>
          வந்து முறை யிட்டேன் மேல் நடக்கப்போகின்ற காரியம் அறியாது. தந்தையே, <br/>
          என் பிராணநாதருக்கு நீர் கொடிய சாப மிட்டுவிட்டீரே, அதை நாங்களும் <br/>
          அவருடன் அனுபவிக்கவேண்டி வந்ததே அப்பா, நான் புத்தியற்று அறியாத் <br/>
          தன்மையால் இதைச் செய்துவிட்டேன். மன்னிக்கவேண்டும். அண்ணா, <br/>
          எப்படியாவது நீர் இட்ட சாபத்தை நீக்கியருளும்! எம்மீது அருள்புரியும்! <br/>
          அருள் புரியும்! <br/>
<br/>
சு.       [தனக்குள்] சீ! நானும் என்ன தீர்க்க யோசனை செய்யாது சாபமிட்டுவிட்டேன். <br/>
           முன் பின் பாராமல் வந்த கோபாவேசத்தால் எனது மருமகனுக்கே தீங்கு <br/>
          விளைத்து விட்டேன்! இனி என்ன செய்யலாம்? [யயாதியை நோக்கி] யயாதி, <br/>
          இது ஊழ்வினையென்று நாம் கருதவேண்டும். நான் நன்றாய்ச் சமாசாரத்தை <br/>
          விசாரியாமலும் பின் வருவதை யோசியாமலும் உனக்குச் சாப மிட்டுவிட்டேன். <br/>
          இனி என்னால் அச் சாபத்தை நீக்க முடியாது. நடந்த காரியத்தைப்பற்றி இனி <br/>
          வருத்தப் படுவதிற் பயனென்ன ? ஆயினும் ஒன்று சொல்கிறேன், கேள். உன் <br/>
          மக்கள் யௌவனதிசையை யடைந்தபின் அவர்களுள் எவனுக்காவது உனது <br/>
          விருத்த திசையை சிலகாலம் வஹித்திருக்கும்படி கொடுத்து, அவனது யௌவன <br/>
          திசையை நீ வாங்கிக்கொண்டு, சின்னாள் உனது மனைவிகளுடன் சுகித்திரு. <br/>
         பிறகு பழயபடி இளமையைக் கொடுத்துவிட்டு உனது விருத்த திசையை <br/>
         ஏற்றுக்கொள். இவ்வண்ணம் உனது முதுமையையேற்ற மகனுக்கு உனது <br/>
         ராஜ்ஜியத்தை ஒப்பித்து விட்டு, நீ உன் மனைவியருடன் கானகஞ் சென்று <br/>
        தவம் புரிந்து நற்கதி யடைவாய்!<br/>
<br/>
ய.       சுவாமி, தமது சித்தத்தின்படி நடக்கின்றேன். தமக்குத் தமியேனிடம் இவ்வளவு     <br/>
            அருளிருப்பது எனது முன்னோர் செய்த பூஜாபல னென்றே கருத வேண்டும்.<br/>
<br/>
கா.      சுவாமி, எமது வேண்டுகோளுக் கிரங்கி அருள் புரிந்த தமக்கு நாங்கள் என்ன <br/>
          கைம்மாறு செய்யப்போகிறோம்?<br/>
<br/>
ச.       குலகுருவே, இவ்வளவாவது தமது சித்த மிரங்கிற்றே!<br/>
<br/>
சு.       தெய்வயானை, நீ சற்று பொறுமையுள்ளவளா யிருந்தால் இவ்வளவு தூரம் <br/>
           நடந்திராதே. இனியாவது பிறர் செய்யுங் குற்றத்தைப் பொறுத்திடுங் <br/>
          குணமுடையவளா யிரு. நீ முன்பின் யோசியாமல் என்னிடம் வந்து <br/>
          முறையிட்டமையால், நானும் தீர்க்காலோசனை செய்யாது சாப மிட்டேன்.<br/>
          இப்பொழுது அச்சாபத்தை அனுபவிப்பவர்கள் யார்? போனது போகட்டும். <br/>
          இனி நீயும் சன்மிஷ்டையும் சச்சர விடாமல் ஒருமையை ஒத்து வாழுங்கள், - <br/>
          யயாதி, உன்னிரண்டு மனைவியரையும் இரண்டு கண்கள் போல் பாவித்து வா. <br/>
<br/>
ய.       சுவாமி தமது உத்தரவின்படி. <br/>
<br/>
ச.       தெய்வயானை, நான் உனக்குச் செய்த தீமைகளையெல்லாம் இனி யாகிலும் <br/>
              மன்னிக்க வேண்டும். <br/>
<br/>
தெ.      சன்மிஷ்டை, முடிவில் நானன்றோ தெரியாமையால் உனக்குத் <br/>
             தீங்கிழைத்தேன். நீயே என்னை மன்னிக்கவேண்டும்.<br/>
<br/>
சு.       யயாதி ராஜனே, நான் விடைபெற்றுக் கொள்ளுகிறேன்.<br/>
-------------------<br/>
<hr noshade="" width="50%"/><br/>
<center><h3> பிற்கூறு. </h3> </center>
            <br/>
இடம்.- யயாதி அரண்மனையிலோர் அறை. காலம்- மாலை-<br/>
  யயாதி, சன்மிஷ்டை, தெய்வயானை இம்மூவரும் உட்கார்ந்திருக்கிறார்கள்.<br/>
   பப்பரன் சற்றுதூரத்தில் நின்றவண்ணம் தூங்கிக்கொண்டிருக்கிறான்<br/>
.<br/>
ய.       தெய்வயானை, சன்மிஷ்டை, நம்முடைய குமாரர்கள் யது, பூரு, இருவருக்கும் <br/>
            பதினாறு வயதாகி விட்டது, சுக்ராசாரி கூறியபடி அவர்களி லொருவனுக்கு <br/>
            எனது மூப்பைக் கொடுத்து, அவனது இளமையை நான் வஹித்து சிலகாலம் <br/>
            வாழலாமென் றிருக்கிறேன்; என்ன சொல்லுகிறீர்கள்?<br/>
<br/>
தெ.      பிராணநாதா, மூத்த குமாரன் இதற்குள் முதுமையையடைவது நியாயமல்ல. <br/>
           உலகம் நகைக்கும், அதுவுமன்றி அவன் உமது பிற்காலம் அரசுக் <br/>
            குரியாவனாயிற்றே. சன்மிஷ்டையின் குமாரன் பூரு இருக்கிறான். <br/>
           அவனுக்குக் கொடும்.<br/>
<br/>
ச.       பிராணநாதா, அப்படியே யாகட்டும். பூருவிற்கே  உமது முதுமையைக்கொடுத்து, <br/>
            அவனது இளமையை நீர்பெறும். எப்படியாவது உமக்கு நன்மை <br/>
            யுண்டாவதொன்று.<br/>
<br/>
ய.       அப்படியல்ல. இருவரையும் இங்கு வரவழைத்துக் கேட்போம் <br/>
               எவனிசைகிறானெனப் பார்ப்போம்.  பப்பரா!-<br/>
<br/>
ப.       [நித்திரை நீங்கி] மஹாராஜா !<br/>
<br/>
ய.       எங்கே இருக்கிறார்கள் அவர்கள்?<br/>
<br/>
ப.       வாயிலில் காத்துக்கொண்டிருக்கிறார் இன்னும். <br/>
<br/>
ய.       யார் காத்துக்கொண்டிருக்கிறது?<br/>
<br/>
ப.       கவிராயர்.<br/>
<br/>
ய.    பப்பரா, இன்னுந் தூக்க மயக்கந் தெளிய வில்லையோ? நீ விரைந்து சென்று      <br/>
            யதுவையும், பூருவையும் நான் அழைப்பதாகக் கூறி அழைத்துவா.<br/>
<br/>
ப.       அப்படியே, மஹாராஜா. [போகத்திரும்பும்போது ஓர் மகரிஷி வர] <br/>
             இதோ யாரோ ஒரு மஹரிஷி வருகிறார் <br/>
<br/>
                               மஹரிஷி வருகிறார்.      (போகிறான்).<br/>
<br/>
ம.       யயாதி ராஜனே!- விதியை மதியால் வெல்ல லாகுமோ?<br/>
<br/>
ய.       விதியை மதியால் வெல்ல லாகாது! வெல்ல லாகாது! வெல்ல லாகாது! சுவாமி, <br/>
          அடியேனுக்குப் புத்தி வந்தது. முன்பு நான் தம்மை யெதிர்த்துக் கூறியதற்காக <br/>
          மன்னிக்க வேண்டும். தாம் திருவாய் மலர்ந்தருளிய வண்ணமே நடந்தது. <br/>
          அதனுண்மையைத் தாமே பிரத்தியக்ஷமாய்க் காணலாம். இதோ என்னுடைய <br/>
          இரண்டு மனைவியர்கள். என்னுடைய நிலைமையைத்தான் தேவரீர் காண்கிறீரே ! <br/>
          சுவாமி ஒப்புக் கொண்டேன், விதியை மதியால்வெல்ல லாகாது.<br/>
<br/>
ம.       யயாதி, எதற்கும் அதைரியப்பட வேண்டாம். உனக்கு இக்கொடிய சாபமிட்ட <br/>
             சுக்ரபகவான் இதற்குப் பரிகாரமுங் கூறி யிருக்கிற ரல்லவா? அதன்படி <br/>
             நடந்து சுகமனுபவிப்பாயாக!<br/>
<br/>
யதுவும், பூருவும் பப்பரனும் வருகிறார்கள். யயாதியை வணங்குகிறார்கள்.<br/>
<br/>
பூ.       [மகரிஷியை வணங்கி] சுவாமி, நமஸ்காரம்.<br/>
<br/>
ம.       அப்பா, நீ சக்கரவர்த்தி யாவாயாக!<br/>
<br/>
ய.    அப்பா, உங்களை நான் இப்பொழுது வரவழைத்தது ஒரு முக்கிய காரணம் <br/>
             பற்றி. நான் சொல்வதைக் கவனமாய்க் கேளுங்கள். நான் இப்பொழுது முதுமை <br/>
             யடைந்திருக்கிறே னல்லவா? எனக்குச் சில காலம் யௌவனத்தை யடைந்திருக்க <br/>
             வேண்டுமென்று விருப்ப மிருக்கிறது. ஆகவே உங்களிருவரில் ஒருவன் தனது <br/>
             யௌவனத்தை எனக்குக் கொடுத்து எனது முதுமையைத் தான் பூணவேண்டும். <br/>
             இதற்கு யார் உடன்படுகிறீர்கள்? கட்டாயப் படுத்துகிறேனென எண்ண <br/>
             வேண்டாம். உமக்கே விருப்பமாயின் கூறுங்கள். <br/>
<br/>
யது.     தந்தையே, உமது கேள்வி எனக்கு ஆச்சரியத்தைத் தருகிறது. இவ்வுலகில் <br/>
            எவனாவது இளமையை விட்டு முதுமையை வஹிக்க விரும்புவானோ?<br/>
<br/>
ய.       அப்பா, அவ்வா றல்ல. சிலகாலங் கழித்து எனது முதுமையை நான் <br/>
            வாங்கிக்கொள்கிறேன் மீண்டும்.<br/>
<br/>
யது.     எப்படி யிருந்த போதிலும் இளமைப் பருவம் ஒருதரம் கழிந்த பின் மறுபடியும் <br/>
           வருமா? அதுவுமன்றி மனிதனுடைய ஆயுளில் இளமையே சிறந்தது.  எதனிலும். <br/>
           அதனைக் கொடுத்து விடுவதென்றால் எனக்கிஷ்டமில்லை. என்னை மன்னிக்க <br/>
           வேண்டும்.<br/>
<br/>
தெ.      நன்றாகக் கூறினை குமாரா.<br/>
<br/>
ய.       பூரு, நீ யென்ன சொல்லுகிறாய்?<br/>
<br/>
பூ.       தந்தையே, என்னைக் கேட்பானேன்? இதோ பெற்றுக் கொள்ளும் <br/>
           என் இளமையை.<br/>
<br/>
ய.       பூரு, நன்றா யோசித்துச்சொல். அறை மனத்துடன் எனக்குக் கொடுக்க <br/>
           வேண்டாம். நான் வற்புறுத்துகிறே னென்றெண்ணிக் கூறாதே. <br/>
<br/>
பூ.       தந்தையே, இவ்வுடல் உம்மால் வந்ததன்றோ? ஆகவே அது உம்முடைய <br/>
           பொருளேயாகும். நான் இப்புவியில் உமது புத்திரனாகப் பிறந்து உமக்கிந்த <br/>
          அற்ப உபகாரமாவது செய்யாமற் போவேனாயின் நான் பிறந்தென்ன பலன்? <br/>
          ஐயனே, நீர் கேட்பதை நான் மறுப்பேனா? எனதுயிரைக் கேளும்,  அது உமக்கு <br/>
          அணுவளவேனும் சந்தோஷத்தைக் கொடுக்குமென்று எனக்குத் தோன்றும் <br/>
          பக்ஷத்தில், இக்ஷணமே தருகிறேன். அற்பனாகிய என்னைத் தாம் ஒன்று <br/>
          கேட்கும் பாக்கியத்தைப் பெற்றேனே யின்று! தமக்கு நான் அணுவளவு உபகாரம்<br/>
          செய்ய நேர்ந்ததே யின்று! இன்றே என் ஜென்மம் சாபல்யமாயது! இன்றே நான் <br/>
          புனிதனானேன்! இன்றே நான் இப்புவியிற் பிறந்த பயனைப் பெற்றேன்!<br/>
<br/>
ய.       நன்றாகக் கூறினை, கண்ணே.<br/>
<br/>
ச.       நன்றாய்க் கூறினை, பூரு, நன்றாய்க் கூறினை! மகன் பிறந்தால் இப்படிப்பட்ட <br/>
           மகன் பிறக்கவேணும். 'மகன் தந்தைக்காற்று முதவி இவன் தந்தை எந்நோற்றான் <br/>
           கொல் என்னுஞ் சொல்' என்றவாறு உனது தந்தையின் பாக்கியமே யிது. பூரு, <br/>
           உன் புத்தியை மெச்சினேன்!<br/>
<br/>
ய.       என்னை மேன்மைப்படுத்த வந்து பிறந்து என்னருஞ் செல்வமே வாராய்! <br/>
          [பூரு சமீபமாய் வர அவனைக் கட்டியணைத்து] நான் பட்ட துயரமெல்லாம் <br/>
          மறந்தேன்.  உனது வார்த்தையைக் கேட்டு. இனி என்னை யொப்பார் யார் <br/>
          இப்புவியில்? உன்னை நான் மகநாகப் பெற்றேனே! அது என் பூஜாபலனே! <br/>
          என் துயர் நீக்க வந்த கற்பகமே, நீ சிலகாலம் எனது முதுமையை வஹித்திரு, <br/>
          பிறகு நான் உன் இளமையை உன்னிடம் ஒப்புவிப்பதன்றி சுக்ரபகவான் <br/>
          உத்தரவின்படி இவ்வரசினையும் உன்னிடமே ஒப்புவிக்கிறேன்.<br/>
<br/>
             ஜெயவிஜயீபவ !<br/>
<br/>
-----------------------------------<br/>
</ul>
<hr noshade=""/><br/>
This file was last updated on 8 July 2012 <br/>
Feel free to send corrections to the webmaster. <br/>
</body>
</body></html>
