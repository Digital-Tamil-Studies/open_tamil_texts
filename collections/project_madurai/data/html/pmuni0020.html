<!DOCTYPE HTML PUBLIC "-//W3C//DTD HTML 3.2//EN">

<!-- Project Madurai -->
<!-- Copyright (c) 1999 All Rights Reserved -->
<!-- Author : K. Kalyanasundaram-->
<html>
<head>
<meta ;="" charset="utf-8" content="text/html" http-equiv="Content-Type"/>
<meta content="K. Kalyanasundaram" name="Author"/>
<title>natarajapathu (in tamil script, unicode format)</title>
</head>
<body>
<body bgcolor="white" text="#800000">
</body>
<center><img src="pmdr0.gif"/></center>
<hr noshade="" width="50%"/><br/>
<center><h2>natarajapathu  <br/>
நடராசபத்து<br/>(in tamil script, Unicode/UTF-8 format)
</h2></center>
<hr noshade="" width="50%"/><br/>
<hr/>
<b>natarajapathu</b><p> 
Author: Municami Mutaliyar, Cirumanavur. (?)<br/>
Date: ??<br/>
Early reference:  Natarajappattu / Ikatu Mayilam Cuppiramaniyacuvamikalal parvaiyitappattu ... <br/>
patippikkappattatu. Cennai: Patmanapavilaca accukkutam, 1905. <p>
Etext input: Mr. S. Anbumani<br/>
Proof-reading :  Mr. Sivakumar Sundararajan <br/>
<br/>
This webpage presents the Etext in Tamil script  but in Unicode encoding.<br/> 
To view the Tamil text correctly you need to set up the following: <br/>
i). You need to have Unicode fonts containing Tamil Block (Latha,<br/>
Arial Unicode MS, TSCu_Inaimathi, Code2000, UniMylai,...) installed on your computer <br/>
and the OS capable of rendering Tamil Scripts (Windows 2000 or Windows XP). <br/>
<br/>
ii)Use a browser that is capable of handling UTF-8 based pages<br/>
(Netscape 6, Internet Explorer 5) with the Unicode Tamil font
chosen as the default font for the UTF-8 char-set/encoding view. <br/>.
In case of difficulties send an email request to <a href="mailto:kalyan@geocities.com">kalyan@geocities.com</a><br/>
<br/>
C- Project Madurai 1999<br/>
Project Madurai is an open, voluntary, worldwide initiative devoted<br/>
to preparation of electronic texts of tamil literary works and to<br/>
distribute them free on the Internet. Details of Project Madurai are<br/>
available at the website http://www.tamil.net/projectmadurai<br/>
<br/>
You are welcome to freely distribute this file, provided this<br/>
header page is kept intact.<br/>
<hr/> 
                 ஓம்<br/>
<br/>
               சிவமயம்<br/>
<br/>
              நடராசபத்து<br/>
<br/>
   மண்ணாதி பூதமொடு விண்ணாதி அண்டம்நீ<br/>
         மறைநான்கின் அடிமுடியும்நீ<br/>
      மதியும்நீ ரவியும்நீ புனலும்நீ அனலும்நீ<br/>
         மண்டலமிரண்டேழும்நீ,<br/>
   பெண்ணும்நீ ஆணும்நீ, பல்லுயிர்க்குயிரும்நீ,<br/>
         பிறவும்நீ ஒருவநீயே,<br/>
      பேதாதிபேதம்நீ பாதாதிகேசம்நீ<br/>
         பெற்றதாய் தந்தைநீயே,<br/>
   பொன்னும் பொருளும்நீ யிருளும்நீ<br/>
         ஒளியும்நீ போதிக்கவந்தகுருநீ,<br/>
      புகழொணாக் கிரகங்க ளொன்பதும்நீயிந்த<br/>
         புவனங்கள் பெற்றவனும்நீ<br/>
   எண்ணரிய சீவகோடிகளீன்ற வப்பனே என்<br/>
         குரைகளார்க் குரைப்பேன்,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.                 1<br/>
<br/>
   மானாட மழுவாட மதியாட புனலாட மங்கை<br/>
         சிவகாமியாட,<br/>
      மாலாட நூலாட மறையாட திறையாட<br/>
         மறைதந்த பிரம்மனாட,<br/>
   கோனாட வானுலகு கூட்டமெல்லாமாட,<br/>
         குஞ்சர முகத்தனாட,<br/>
      குண்டலமிரண்டாட தண்டைபுலியுடையாட<br/>
         குழந்தை முருகேசனாட,<br/>
   ஞானசம்பந்தரொடு யிந்திராதி பதினெட்டு<br/>
         முனியட்ட பாலகருமாட,<br/>
      நரை தும்பை யறுகாட நந்திவாகனமாட  <br/>
         நாட்டியப் பெண்களாட,<br/>
   வினையோட உனைப்பாட யெனைநாடியிதுவேளை<br/>
         விருதோடு ஆடிவருவாய்<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.               2<br/>
<br/>
   கடலென்ற புவிமீதில் அலையென்றவுரு<br/>
         கொண்டு கனவென்ற வாழ்வைநம்பிக்,<br/>
      காற்றென்ற மூவாசை மாருதச் சுழலிலே<br/>
         கட்டுண்டு நித்த நித்தம்,<br/>
   உடலென்ற கும்பிக்கு உணவென்ற இரைதேடி<br/>
         ஓயாமலிரவு பகலும்,<br/>
      உண்டுண் டுறங்குவதைக் கண்டதேயல்லாது<br/>
         ஒருபயனடைந்திலேனைத்,<br/>
   தடமென்ற மிடிகரையில் பந்தபாசங்களெனும்<br/>
         தாபரம் பின்னலிட்டுத்,<br/>
      தாயென்று சேயென்று நீயென்று நானென்று<br/>
         தமியேனை யிவ்வண்ணமாய்<br/>
   இடையென்று கடைநின்று ஏனென்று கேளா<br/>
         திருப்பதுன் னழகாகுமோ,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.                3<br/>
<br/>
   பம்புசூனியமல்ல வைப்பல்ல மாரணந்<br/>
         தம்பனம் வசியமல்ல,<br/>
      பாதாள வஞ்சனம் பரகாயப் பிரவேச<br/>
         மதுவல்ல சாலமல்ல,<br/>
   அம்பு குண்டுகள் விலக மொழியுமந்திரமல்ல<br/>
         ஆகாய குளிகையல்ல,<br/>
      அன்போடு செய்கின்ற வாதமோடிகளல்ல,<br/>
         அரியமோ கனமுமல்ல,<br/>
   கும்பமுனி மச்சமுனி சட்டமுனி பிரம்மரிசி,<br/>
         கொங்கணர் புலிப்பாணியும்,<br/>
      கோரக்கர் வள்ளுவர் போகமுனியிவரெலாங்<br/>
         கூறிடும் வைத்தியமுமல்ல,<br/>
   என்மனதுன் னடிவிட்டு நீங்காது நிலைநிற்க<br/>
         ஏதுளது புகலவருவாய்<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.                      4<br/>
<br/>
   நொந்துவந்தேனென்று ஆயிரஞ் சொல்லியும்<br/>
         செவியென்ன மந்தமுண்டோ ,<br/>
      நுட்பநெறி யறியாத பிள்ளையைப் பெற்ற<br/>
         பின் நோக்காத தந்தையுண்டோ ,<br/>
   சந்தமுந் தஞ்சமென்றடியைப் பிடித்தபின்<br/>
         தளராத நெஞ்சமுண்டோ ,<br/>
      தந்திமுகனறு முகன் இருபிள்ளை யில்லையோ  <br/>
         தந்தைநீ மலடுதானோ,<br/>
   விந்தையும் சாலமும் உன்னிடமிருக்குதே<br/>
         வினையொன்று மறிகிலேனே,<br/>
      வேதமும் சாஸ்திரமும் உன்னையே புகழுதே<br/>
         வேடிக்கையிது வல்லவோ,<br/>
    இந்தவுல கீரேழு மேனளித்தாய் சொல்லும்<br/>
         இனியுன்னை விடுவதில்லை,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.                5<br/>
<br/>
   வழிகண்டு உன்னடியைத் துதியாத போதிலும்<br/>
         வாஞ்சை யில்லாத போதிலும்,<br/>
      வாலாயமாய்க் கோயில் சுற்றாத போதிலும்<br/>
         வஞ்சமே செய்த போதிலும்,<br/>
   மொழியெகனை மொகனையில் லாமலே<br/>
         பாடினும் மூர்க்கனே முகடாகினும்,<br/>
      மோசமே செய்யினும் தேசமேகவரினும்<br/>
         முழுகாமியே யாகினும்,<br/>
   பழியெனக் கல்லவே தாய்தந்தைக் கல்லவோ<br/>
         பார்த்தவர்கள் சொல்லார்களோ,<br/>
      பாரறிய மனைவிக்குப் பாதியுடலீந்த நீ<br/>
         பாலனைக் காக்கொணாதோ,<br/>
   எழில்பெரிய அண்டங்க ளடுக்கா யமைத்தநீ<br/>
         யென்குறைகள் தீர்த்தல் பெரிதோ,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.                 6<br/>
<br/>
   அன்னை தந்தைக ளென்னை யீன்றதற்<br/>
         கழுவனோ அறிவிலாத தற்கழுவனோ,<br/>
      அல்லாமல் நான்முகன் தன்னையே நோவனோ<br/>
         ஆசை மூன்றுக் கழுவனோ,<br/>
   முன்பிறப் பென்னவினை செய்த னென்றழுவனோ<br/>
         என்மூட வறிவுக் கழுவனோ,<br/>
      முன்னிலென் வினைவந்து மூளுமென்றழுவனோ<br/>
         முத்திவரு மென்றுணர்வனோ,<br/>
   தன்னைநொந் தழுவனோ உன்னை நொந்தழு<br/>
         வனோ தவமென்ன வென்றழுவனோ,<br/>
      தையலர்க் கழுவனோ மெய்வளர்க் கழுவனோ<br/>
         தரித்திர திசைக்கழுவனோ,<br/>
   இன்னமென்னப் பிறவி வருமோ வென்றழு<br/>
         வனோ யெல்லாமுரைக்க வருவாய்,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.             7<br/>
<br/>
   காயாமுன் மரமீது பூபிஞ் சறுத்தனோ<br/>
         கன்னியர்கள் பழிகொண்டனோ,<br/>
      கடனென்று பொருள் பறித்தே வயிறெறித்<br/>
         தனோ கிளைவழியில் முள்ளிட்டனோ,<br/>
   தாயாருடன் பிறவிக் கென்னவினை செய்தனோ,<br/>
         தந்தபொரு ளிலையென்றனோ,<br/>
      தானென்று கெர்வித்துக் கொலைகளவு<br/>
         செய்தனோ தவசிகளை யேசினனோ,<br/>
   வாயாரப் பொய்சொல்லி வீண்பொருள் பறித்தனோ,<br/>
         வானவரைப் பழித்திட்டனோ,<br/>
      வடவுபோலப் பிறரைச் சேர்க்கா தடித்தனோ<br/>
         வந்தபின் என் செய்தனோ,<br/>
   ஈயாத லோபியென்றே பெயரெடுத்தனோ<br/>
         எல்லாம் பொறுத்தருளுவாய்,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.              8<br/>
<br/>
   தாயா ரிருந்தென்ன தந்தையு மிருந்தென்ன<br/>
         தன்பிறவியுறவு கோடி,<br/>
      தனமலை குவித்தென்ன, கனபெய, ரெடுத்<br/>
         தென்ன, தாரணியையாண்டு மென்ன,<br/>
   சேயர்களிருந் தென்ன குருவா யிருந்தென்ன<br/>
         சீடர்களிருந்து மென்ன,<br/>
      சித்துபல கற்றென்ன, நித்தமும் விரதங்கள்<br/>
         செய்தென்ன நதிகளெல்லாம்,<br/>
   ஓயாது மூழ்கினும் என்னபலன் எமனோலை<br/>
         ஒன்றைக் கண்டு தடுக்க,<br/>
      உதவுமோ இதுவெலாம் சந்தையுற வென்று<br/>
         தான் உன்னிருபாதம் பிடித்தேன்,<br/>
   யார்மீது வுன்மன மிருந்தாலு முன்கடைக்,கண்<br/>
         பார்வை யதுபோதுமே,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.           9<br/>
<br/>
   இன்னமுஞ் சொல்லவோ உன்மனங்கல்லோ<br/>
         இரும்போ பெரும்பாறையோ,<br/>
      இருசெவியு மந்தமோ கேளாது அந்தமோ<br/>
         இதுவுனக் கழகுதானோ,<br/>
   என்னை மோகமோ இதுவென்ன சோபமோ<br/>
         இதுவேவுன் செய்கைதானோ,<br/>
      இருபிள்ளை தாபமோ யார்மீது கோபமோ<br/>
         ஆனாலும் நான் விடுவனோ,<br/>
   உன்னைவிட் டெங்கு சென்றாலும் விழலாவனோ<br/>
         நான் உனையடுத்துங் கெடுவனோ,<br/>
      ஓகோவிதுன் குற்றமென் குற்ற மொன்றுமிலை<br/>
         யுற்றுப்பார் பெற்றவையோ,<br/>
   என்குற்ற மாயினும் உன்குற்ற மாயினும்<br/>
         இனியருளளிக்க வருவாய்,<br/>
      ஈசனே சிவகாமி நேசனே யெனையீன்ற<br/>
         தில்லைவாழ் நடராசனே.             10<br/>
<br/>
   சனிராகு கேதுபுதன் சுக்கிரன் செவ்வாய் குரு<br/>
         சந்திரன் சூரியனிவரை,<br/>
      சற்றெனக் குள்ளாக்கி ராசிபனி ரெண்டையும்<br/>
         சமமாய் நிறுத்தியுடனே,<br/>
   பனியொத்த நட்சத்திரங்க ளிருபத்தேழும் பக்குவப்<br/>
         படுத்திப் பின்னால்,<br/>
      பகர்கின்ற கிரணங்கள் பதினொன்றையும்<br/>
         வெட்டிப்பலரையும் அதட்டியென்முன்,<br/>
   கனிபோலவே பேசிக் கெடுநினைவு நினைக்கின்ற<br/>
         கசடர்களையுங் கசக்கி<br/>
      கர்த்தனின் தொண்டராம் தொண்டர்க்குத்<br/>
         தொண்டரின் தொண்டர்கள் தொழும்பனாக்கி<br/>
   இனியவள மருவுசிறு மணவை முனுசாமி யெனை<br/>
         யாள்வதினி யுன்கடன்காண்<br/>
      ஈசனே சிவகாமி நேசனே யெனையீன்ற<br/>
        தில்லைவாழ் நடராசனே.                11<br/>
<hr/>
</p></p></body>
</html>
