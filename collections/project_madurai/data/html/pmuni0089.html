<!DOCTYPE HTML PUBLIC "-//W3C//DTD HTML 3.2//EN">
<!-- Project Madurai --><!-- Copyright (c) 2000 All Rights Reserved --><!-- Author : K. Kalyanasundaram--><html> <head><!DOCTYPE HTML PUBLIC "-//W3C//DTD HTML 3.2//EN">
<!-- Project Madurai --><!-- Copyright (c) 2000 All Rights Reserved --><!-- Author : K. Kalyanasundaram--><html> <head><meta content="text/html; charset=utf-8" http-equiv="Content-Type"/><meta content="Kumar Mallikarjunan" name="Author"/><title>kutumpa vilakku (in tamil script, unicode/utf-8 format)</title></head> <body><body bgcolor="white" text="#800000"></body><center><img src="pmdr0.gif"/></center><hr noshade="" width="50%"/><center><h3>Literary Works of Bharathidaasan ( Kanakasubbaratnam, 1891-1964)<br/>IV :   kutumba vilakku (in Tamil Script, unicode/utf-8format)<p>புரட்சி கவிஞர் பாரதிதாசன் (கனகசுப்பரத்னம், 1891 - 1964) <br/>
படைப்புகள் - IV:  குடும்ப விளக்கு<br/></p></h3><hr noshade="" width="50%"/><br/> </center><hr noshade="" size="4"/><ul>Etext Preparation (input) : Mr. Ben Arasu and Mrs. Suhitha Arasu, Chicago, USA<br/>Proof-reading: Mr. P.K. Ilango, Erode, Tamilnadu, India<br/> Etext Preparation (webpage) : Kumar Mallikarjunan<br/>This webpage presents the Etext in Tamil script  but in Unicode encoding.<br/> To view the Tamil text correctly you need to set up the following: <br/>i). You need to have Unicode fonts containing Tamil Block (Latha,<br/>Arial Unicode MS, TSCu_Inaimathi, Code2000, UniMylai,...) installed on your computer <br/>and the OS capable of rendering Tamil Scripts (Windows 2000 or Windows XP). <br/><br/>ii)Use a browser that is capable of handling UTF-8 based pages<br/>(Netscape &gt;4.6, Internet Explorer 5) with the Unicode Tamil fontchosen as the default font for the UTF-8 char-set/encoding view. <br/>.In case of difficulties send an email request to <a href="mailto:pmadurai@gmail.com">Project Madurai</a><br/><br/>© Project Madurai 1999<br/>Project Madurai is an open, voluntary, worldwide initiative devoted<br/>to preparation of electronic texts of tamil literary works and to<br/>distribute them free on the Internet. Details of Project Madurai are<br/>available at the website http://www.tamil.net/projectmadurai<br/><br/>You are welcome to freely distribute this file, provided this<br/>header page is kept intact.<br/></ul><a name="Top"><hr noshade=""/><center><h3> குடும்ப விளக்கு </h3></center><ul>
<center><h3>முதற் பகுதி - ஒருநாள் நிகழ்ச்சி</h3></center><strong>அகவல்</strong> <br/>காலை மலர்ந்தது<br/><br/>இளங்கதிர் கிழக்கில் இன்னும் எழவில்லை,<br/>இரவு போர்த்த இருள் நீங்கவில்லை.<br/>ஆயினும் கேள்வியால் அகலும் மடமைபோல்,<br/>நள்ளிரவு மெதுவாய் நடந்துகொண் டிருந்தது.<br/>தொட்டி நீலத்தில் சுண்ணாம்பு கலந்த<br/>கலப்பென இருள்தன் கட்டுக் குலைந்தது.<br/>புலர்ந்திடப் போகும் பொழுது, கட்டிலில்<br/>மலர்ந்தன அந்த மங்கையின் விழிகள்.<br/><br/><strong>அவள் எழுந்தாள்</strong><br/><br/> தூக்கத் தோடு தூங்கி யிருந்த<br/> ஊக்கமும் சுறுசுறுப் புள்ளமும், மங்கை<br/> எழுந்ததும் எழுந்தன இருகை வீசி;<br/> தெளிவிலாக் கருக்கலில் ஒளிபடும் அவள்விழி<br/> குளத்து நீரில் குதிக்கும் கெண்டைமீன்!<br/><br/><strong> கோலமிட்டாள்</strong><br/><br/> சின்ன மூக்குத் திருகொடு தொங்கும்<br/> பொன்னாற் செய்த பொடிமுத் தைப்போல்<br/> துளிஒளி விளக்கின் தூண்டு கோலைச்<br/> செங்காந் தள்நிகர் மங்கை விரலால்<br/> பெரிது செய்து விரிமலர்க் கையில்<br/> ஏந்தி, அன்னம் வாய்ந்த நடையடு,<br/> முல்லை அரும்பு முத்தாய்ப் பிறக்கும்,<br/> கொல்லை யடைந்து குளிர்புதுப் புனலை<br/> மொண்டாள்; மொண்டு, முகத்தைத் துலக்கி<br/> உண்டநீர் முத்தாய் உதிர்த்துப் பின்னும்<br/> சேந்துநீர் செங்கை ஏந்தித் தெருக்கதவு<br/> சார்ந்ததாழ் திறந்து, தகடுபோற் குறடு<br/> கூட்டி, மெருகு தீட்டிக் கழுவி,<br/> அரிசிமாக் கோலம் அமைத்தனள்; அவளுக்குப்<br/> பரிசில் நீட்டினான் பகலவன் பொன்னொளி!<br/><br/><strong> காலைப் பாட்டு</strong><br/><br/> இல்லத்தினிலே எகினாள்; ஏகி<br/> யாழின் உறையினை எடுத்தாள்; இசையில்<br/> 'வாழிய வையம் வாழிய' என்று<br/> பாவலர் தமிழிற் பழச்சுவை சேர்த்தாள்.<br/> தீங்கிலாத் தமிழில் தேனிசைக் கலவைபோய்த்<br/> தூங்கிய பிள்ளைகள், தூங்கிய கணவனின்<br/> காதின் வழியே கருத்தில் கலக்கவே,<br/> மாதின் எதிர்அவர் வந்துட் கார்ந்தனர்.<br/> அமைதி தழுவிய இளம் பகல்,<br/> கமழக் கமழத் தமிழிசை பாடினாள்.<br/> <br/><strong> வீட்டு வேலைகள்</strong><br/><br/> பறந்தனள் பச்சைப் பசுங்கிளி; மாடு<br/> கறந்தனள்; வீட்டை நிறம் புரிந்தனள்;<br/> செம்பு தவளை செழும்பொன் ஆக்கினாள்;<br/> பைம்புனல் தேக்கினாள், பற்ற வைத்த<br/> அடுப்பினில் விளைத்த அப் பம் அடுக்கிக்<br/> குடிக்க இனிய கொத்து மல்லிநீர்<br/> இறக்கிப் பாலொடு சர்க்கரை இட்டு<br/> நிறக்க அன்பு நிறையப் பிசைந்த<br/> முத்தான வாயால் முழுநிலா முகத்தாள்<br/> "அத்தான்" என்றனள்; அழகியோன் வந்தான்.<br/><br/><strong> கணவனுக்கு உதவி</strong><br/><br/> வந்த கணவன் மகிழும் வண்ணம்<br/> குளிர்புனல் காட்டிக் குளிக்கச் சொல்லி,<br/> துளிதேன் சூழும் களிவண்டு போல<br/> அன்பனின் அழகிய பொன்னுடல் சூழ்ந்து,<br/> மின்னிடை துவள, முன்னின் றுதவி,<br/> வெள்ளுடை விரித்து மேனி துடைத்தபின்,<br/><br/><strong> குழந்தைகட்குத் தொண்டு</strong><br/><br/> " பிள்ளைகாள்" என்றனள்! கிள்ளைகள் வந்தனர்!<br/> தூய பசும்பொன் துளிகளைப் போன்ற<br/> சீயக் காய்த்தூள் செங்கையால் அள்ளிச்<br/> சிட்டுக் காட்டியும் சிறுகதை சொல்லியும்<br/> தொட்டுத் தேய்த்துத் துளிருடல் நலங்காது<br/> நின்ற திருக்கோலப் பொன்னின் சிலைகட்கு<br/> நன்னீ ராட்டி நலஞ்செய்த பின்னர்<br/> பூவிதழ் மேற்பனி தூவிய துளிபோல்<br/> ஓவியக் குழந்தைகள் உடலில்நீர்த் துளிகளைத்<br/> துடைத்து நெஞ்சில் சுரக்கும் அன்பை<br/> அடங்கா தவளாய் அழகுமுத் தளித்தே,<br/> "பறப்பீர் பச்சைப் புறாக்களே"என, அவர்<br/> அறைக்குள் ஆடைபூண் டம்பலத் தாடினார்.<br/><br/><strong> காலையுணவு</strong><br/><br/> அடுக்களைத் தந்தி அனுப்பினாள் மங்கை;<br/> "வந்தேன் என்று மணாளன் வந்தான்;<br/> "வந்தோம் என்று வந்தனர் பிள்ளைகள்.<br/> பந்தியில் அனைவரும் குந்தினர் வரிசையாய்.<br/> தழைத்த வாழைத் தளிரிலை தன்னில்<br/> பழத்தொடு படைத்த பண்டம் உண்டனர்;<br/> காய்ச்சிய நறுநீர் கனிவாய்ப் பருகினர்.<br/> <br/><strong> தய்தான் வாத்திச்சி</strong><br/><br/> நேரம் போவது நினையா திருக்கையில்<br/> பாய்ச்சிய செங்கதிர் பட்டது சுவர்மேல்;<br/> அவள்கண்டு, காலை "ஆறுமணி" என<br/> உரைத்தாள்; கணவன், "இருக்கா" தென்றான்.<br/> உண்டுண் டுண்டென ஒலித்தது சுவரின்<br/> அண்டையில் இருந்த அடுக்கும் மணிப்பொறி.<br/> பாடம் சொல்லப் பாவை தொடங்கினாள்.<br/> அவள் வாத் திச்சி அறைவீடு கழகம்;<br/> தவழ்ந்தது சங்கத் தமிழ்ச்சுவை; அள்ளி<br/> விழுங்கினார் பிள்ளைகள்; "வேளையா யிற்றே!<br/><br/><strong> பள்ளிக்குப் பிள்ளைகள்</strong><br/><br/> எழுங்கள்" என்றனள், எழுந்தனர்; சுவடியை<br/> ஒழுங்குற அடுக்கி, உடை அணிவித்துப்<br/> புன்னை இலைபோல் புதையடிச் செருப்புகள்<br/> சின்னவர் காலிற் செருகிச் சிறுகுடை<br/> கையில் தந்து, கையடு கூட்டித்<br/> தையல், தெருவரை தானும் நடந்து,<br/> பள்ளி நோக்கித் தள்ளாடி நடக்கும்<br/> பிள்ளைகள் பின்னழகு வெள்ளம் பருகிக்<br/> கிளைமா றும்பசுங் கிளிபோல் ஓடி<br/> அளவ ளாவினாள் ஆள னிடத்தில். <br/><br/><strong> கடைக்குப்போகும் கணவன்</strong><br/><br/> கடைக்குச் செல்லக் கணவன், அழகிய<br/> உடைகள் எடுத்தே உடுக்க லானான்.<br/> "கழுத்துவரை உள்ள கரிய தலைமயிர்<br/> மழுக்குவீர் அத்தான்"என்று மங்கை சொன்னாள்.<br/> நறுநெய் தடவி நன்றாய்ச் சீவி<br/> முறுக்கு மீசையை நிறுத்திச் சராயினை<br/> இட்டிடை இறுக்கி எழிலுறத் தொங்கும்<br/> சட்டை மாட்டத் தன்கையில் எடுத்தான்.<br/> பொத்தலும் கிழிசலும் பூவை கண்டாள்;<br/> தைத்தாள் தையற் சடுகுடு பொறியால்.<br/> ஆண்டநாள் ஆண்டு மாண்ட செந்தமிழ்ப்<br/> பாண்டிய மன்னன் மீண்டது போல,<br/> உடுத்திய உடையும் எடுத்த மார்பும்<br/> படைத்த கணவனைப் பார்த்துக் கிடந்தாள்.<br/><br/><strong> வெற்றிலைச் சுருள்</strong><br/><br/> ஒற்றி வைத்த ஒளிவிழி மீட்டபின்,<br/> வெற்றிலைச் சுருள் பற்றி ஏந்தினாள்;<br/> கணவன் கைம்முன் காட்டி, அவன்மலர்<br/> வாயில் தரத்தன் மனத்தில் நினைத்தாள்.<br/> தூயவன் அப்போது சொன்ன தென்னெனில்,<br/> "சுருளுக்கு விலைஎன்ன? சொல்லுவாய்?" என்ன;<br/> "பொருளுக்குத் தக்கது போதும்" என்றாள்.<br/> "கையிற் கொடுப்பதைக் காட்டிலும் சுருளை<br/> வாயிற் கொடுத்திடு மங்கையே" என்றான்.<br/> சேயிழை அன்பாய்ச் செங்கை நீட்டினாள்.<br/> குடித்தனப் பயனைக் கூட்டி எடுத்து<br/> வடித்த சுவையினை வஞ்சிக் களித்தல்போல்<br/> தளிர்க்கைக்கு முத்தம் தந்து,<br/> குளிர்வாய் வெற்றிலை குழைய ஏகினனே! <br/><br/><strong> அறுசீர் விருத்தம்</strong><br/><strong> அவளின் காதலுள்ளம் </strong><br/><br/> உணவுண்ணச் சென்றாள், அப்பம்<br/> உண்டனள், சீனி யோடு<br/> தணல்நிற மாம் பழத்தில்<br/> தமிழ்நிகர் சுவையைக் கண்டாள்!<br/> மணவாளன் அருமை பற்றி<br/> மனம்ஒரு கேள்வி கேட்க,<br/> 'இணையற்ற அவன் அன்புக்கு<br/> நிகராமோ இவைகள்' என்றாள்.<br/><br/><strong> பிள்ளைகள் நினைவு</strong><br/><br/> பள்ளிக்குச் சென்றி ருக்கும்<br/> பசங்களில் சிறிய பையன்<br/> துள்ளிக் குதித்து மான்போல்<br/> தொடர்ந்தோடி வீழ்ந்தானோ, என்(று)<br/> உள்ளத்தில் நினைத்தாள்;ஆனால்<br/> மூத்தவன் உண்டென் றெண்ணித்<br/> தள்ளினாள் அச்சந் தன்னை!<br/> தாழ்வாரம் சென்றாள் நங்கை!<br/><br/><strong> வீட்டு வேலைகள்</strong><br/><br/> ஒட்டடைக் கோலும் கையும்<br/> உள்ளமும் விழியும் சேர்த்தாள்;<br/> கட்டிய  சிலந்திக் கூடு,<br/> கரையானின் கோட்டை யெல்லாம்<br/> தட்டியே பெருக்கித் "தூய்மை"<br/> தனியர சாளச் செய்து,<br/> சட்டைகள் தைப்ப தற்குத்<br/> தையலைத் தொட்டாள் தையல்!<br/><br/><strong> தையல் வேலை</strong><br/><br/> ஆடிக்கொண் டிருந்த தையற்<br/> பொறியினை அசைக்கும் ஓர்கை;<br/> ஓடிக்கொண் டிருக்கும் தைத்த<br/> உடையினை வாங்கும் ஓர்கை!<br/> பாடிக்கொண் டேயிருக்கும்<br/> பாவையின் தாம ரைவாய்;<br/> நாடிக்கொண் டேயிருக்கும்<br/> குடித்தன நலத்தை நெஞ்சம்!<br/><br/><strong> மரச்சாமான்கள் பழுது பார்த்தல்</strong><br/><br/> முடிந்தது தையல் வேலை.<br/> முன்உள்ள மரச்சா மான்கள்<br/> ஒடிந்தவை, பழுது பார்த்தாள்;<br/> உளியினால் சீவிப் பூசிப்<br/> படிந்துள்ள அழுக்கு நீக்கிப்<br/> பளபளப் பாக்கி வைத்தாள்.<br/><br/><strong> கொல்லூற்று வேலை</strong><br/><br/> இடிந்துள்ள சுவர் எடுத்தாள்;<br/> சுண்ணாம்பால் போரை பார்த்தாள்.<br/><br/><strong> மாமன் மாமிக்கு வரவேற்பு</strong><br/><br/> நாத்தியார் வீடு சென்ற<br/> நன்மாமன், மாமி வந்தார்.<br/> பார்த்தனள்;உளம் மகிழ்ந்தாள்.<br/> பறந்துபோய்த் தெருவில் நின்று<br/> வாழ்த்திநல் வரவு கூறி<br/> வணக்கத்தைக் கூறி, "என்றன்<br/> நாத்தியார், தங்கள் பேரர்<br/> நலந்தானா மாமி" என்றாள்.<br/> <br/> வண்டிவிட் டிறங்கி வந்த<br/> மாமியும், மாமனும், கற்<br/> கண்டொத்த மரும கட்குக்<br/> கனியத்த பதிலுங் கூறிக்<br/> கொண்டுவந் திட்ட பண்டம்<br/> குறையாமல் இறக்கச் சொன்னார்.<br/> வண்டியில் இருந்த வற்றை<br/> இறக்கிடு கின்றாள் மங்கை.<br/><br/><strong> மாமி மாமன் வாங்கி வந்தவை</strong><br/><br/> கொஞ்சநாள் முன்வாங் கிட்ட<br/> கும்ப கோணத்துக் கூசா,<br/> மஞ்சள்,குங் குமம், கண்ணாடி,<br/> மைவைத்த தகரப் பெட்டி,<br/> செஞ்சாந்தின் சீசா,சொம்பு,<br/> வெற்றிலைச் சீவற் பெட்டி,<br/> இஞ்சியின் மூட்டை ஒன்றே,<br/> எலுமிச்சைச் சிறிய கோணி,<br/><br/> புதியஓர் தவலை நாலு,<br/> பொம்மைகள்,இரும்புப் பெட்டி<br/> மிதியடிக் கட்டை,பிள்ளை<br/> விளையாட மரச்சா மான்கள்;<br/> எதற்கும்ஒன் றுக்கி ரண்டாய்<br/> இருக்கட்டும் வீட்டில் என்று<br/> குதிரினில் இருக்கும் நெல்லைக்<br/> குத்திட மரக்குந் தாணி;<br/><br/> தலையணை, மெத்தைக் கட்டு,<br/> சல்லடை, புதுமு றங்கள்,<br/> எலிப்பொறி, தாழம் பாய்கள்;<br/> இப்பக்கம் அகப்ப டாத<br/> இலுப்பெண்ணெய், கொடுவாய்க் கத்தி,<br/> இட்டலித் தட்டு, குண்டான்,<br/> கலப்பட மிலாநல் லெண்ணெய்;<br/> கைத்தடி,செந்தா ழம்பூ;<br/><br/> திருமணம் வந்தால் வேண்டும்<br/> செம்மரத் தினில்முக் காலி;<br/> ஒருகாசுக் கொன்று வீதம்<br/> கிடைத்த பச்சரிசி மாங்காய்;<br/> வரும்மாதம் பொங்கல் மாதம்<br/> ஆதலால் விளக்கு மாறு;<br/> பரிசாய்ச் சம்பந்தி தந்த<br/> பாதாளச் சுரடு, தேங்காய்;<br/><br/> மூலைக்கு வட்டம் போட்டு<br/> முடித்தமே லுறையும், மற்றும்<br/> மேலுக்கோர் சுருக்குப் பையும்<br/> விளங்கிடும் குடை, கறுப்புத்<br/> தோலுக்குள் காயிதத்தில்<br/> தூங்கும்மூக் குக்கண் ணாடி,<br/> சேலொத்த விழியாள் யாவும் <br/> கண்டனள் செப்ப லுற்றாள்:<br/><br/><strong> மருமகள் வினா</strong><br/><br/> "இவையெல்லாம் வண்டிக் குள்ளே<br/> இருந்தன என்றால் அந்த<br/> அவைக்களம் தனிலே நீவிர்<br/> எங்குதான் அமர்ந்திருந்தீர்?<br/> சுவைப்புளி அடைத்து வைத்த<br/> தோண்டியின் உட்பு றத்தில்<br/> கவர்ந்துண்ணும் பூச்சி கட்கும்<br/> கால்வைக்க இடமிராதே?"<br/><br/><strong> மாமி விடை</strong><br/><br/> என்றனள்; மாமி சொல்வாள்:<br/> "இவைகளின் உச்சி மீதில்<br/> குன்றுமேல் குரங்கு போல<br/> என்றனைக் குந்த வைத்தார்!<br/> என்தலை நிமிர, வண்டி<br/> மூடிமேல் பொத்த லிட்டார்;<br/> உன்மாமன் நடந்து வந்தார்.<br/> ஊரெல்லாம் சிரித்த" தென்றாள்!<br/><br/><strong> மாமன் பேச்சு</strong><br/><br/> "ஊரெல்லாம் சிரிக்க வைத்தேன்<br/> என்றாளே உன்றன் மாமி!<br/> யாரெல்லாம் சிரித்து விட்டார்?<br/> எனஉன்றன் மாமியைக் கேள்;<br/> பாரம்மா பழுத்த நல்ல<br/> பச்சைவா ழைப்ப ழங்கள்!<br/> நேரிலே இதனை யும்பார்<br/> பசுமாட்டு நெய்யின் மொந்தை!<br/><br/> வண்டியில் எவ்வி டத்தில் <br/> வைப்பது? மேன்மை யான<br/> பண்டத்தைக் காப்ப தற்குப்<br/> பக்குவம் தெரிந்தி ருந்தால்<br/> முண்டம்இப் படிச் சொல்வாளா?<br/> என்னதான் முழுகிப் போகும்<br/> அண்டையில் நடந்து வந்தால்?"<br/> என்றனன், அருமை மாமன்.<br/><br/><strong> மருமகள் செயல்</strong><br/><br/> மாமனார் கொண்டு வந்த<br/> பொருளெலாம் வரிசை செய்து,<br/> தீமையில் லாத வெந்நீர்<br/> அண்டாவில் தேக்கி வைத்துத்<br/> தூய்மைசேர் உணவு தந்து,<br/> துப்பட்டி விரித்த மெத்தை<br/> ஆம்,அதில் அமரச் சொல்லிக்<br/> கறிவாங்க அவள் நடந்தாள்.<br/><br/> கடையிலே செலவு செய்த<br/> கணக்கினை எழுதி வைத்தாள்;<br/> இடையிலே மாமன் "விக்குள்<br/> எடுத்தது தண்ணீர் கொஞ்சம்<br/> கொடு"எனக் கொடுத்தாள். பின்னர்க்<br/> கூடத்துப் பதுமை ஓடி<br/> அடுக்களை அரங்கில், நெஞ்சம்<br/> அசைந்திட ஆட லானாள்.<br/><br/><strong> என்ன கறி வாங்கலாம்?</strong><br/><br/> கொண்டவர்க் கெது பிடிக்கும்<br/> குழந்தைகள் எதை விரும்பும்<br/> தண்டூன்றி நடக்கும் மாமன்<br/> மாமிக்குத் தக்க தென்ன<br/> உண்பதில் எவரு டம்புக்(கு)<br/> எதுவுத வாதென் றெல்லாம்<br/> கண்டனள், கறிகள் தோறும்<br/> உண்பவர் தம்மைக் கண்டாள்!<br/><br/><strong> பிள்ளைகள் உள்ளம் எப்படி?</strong><br/><br/> பொரியலோ பூனைக் கண்போல்<br/> பொலிந்திடும்; சுவை மணக்கும்!<br/> "அருந்துமா சிறிய பிள்ளை"<br/> எனஎண்ணும் அவளின் நெஞ்சம்;<br/> இருந்தந்தச் சிறிய பிள்ளை<br/> இச்சென்று சப்புக் கொட்டி<br/> அருந்தியே மகிழ்ந்த தைப்போல்<br/> அவள்காதில் ஓசை கேட்கும்!<br/><br/><strong>அத்தானுக்கு எது பிடிக்கும்?</strong><br/><br/> பொருளையும் பெரிதென் றெண்ணாள்,<br/> பூண்வேண்டாள்; தனைம ணந்தோன்<br/> அருளையே உயிரென் றெண்ணும்<br/> அன்பினாள், வறுத்தி றக்கும்<br/> உருளைநற் கிழங்கில் தன்னை<br/> உடையானுக் கிருக்கும் ஆசைத்<br/> திருவுளம் எண்ணி எண்ணிச்<br/> செவ்விள நகைசெய் கின்றாள்.<br/><br/><strong> எதிர்கால நினைவுகள்</strong><br/><br/> இனிவாழும் நாள் நினைத்தாள்<br/> இளையவர் மாமன் மாமி;<br/> நனிஇரங் கிடுதல் வேண்டும்;<br/> நானவர்க் கன்னை போல்வேன்.<br/> எனதத்தான் தனையும் பெற்று<br/> வாழ்ந்தநாள் எண்ணும் போதில்<br/> தனிக்கடன் உடையேன், நானோர்<br/> தவழ்பிள்ளை அவர்கட் கென்றாள்.<br/><br/> கிழங்கினை அளியச் செய்வாள்,<br/> கீரையைக் கடைந்து வைப்பாள்<br/> கொழுங்காய்ப்பச் சடியே வைப்பாள்<br/> கொல்லையின் முருங்கைக் காயை<br/> ஒழுங்காகத் தோலைச் சீவிப்<br/> பல்லில்லார் உதட்டால் மென்று<br/> விழுங்கிடும் வகை முடித்து<br/> வேண்டிய எலாம் முடித்தே.<br/><br/><strong> முதியவருக்குத் துணை</strong><br/><br/> தூங்கிய மாமன் "அம்மா<br/> தூக்கென்னை" என்று சொல்ல,<br/> ஏங்கியே ஓடி மாமன்<br/> இருக்கின்ற நிலைமை கண்டு,<br/> வீங்கிய காலைப் பார்த்தாள்<br/> "எழுந்திட வேண்டாம்!" என்றாள்;<br/> தாங்கியே மருந்து பூசிச்<br/> சரிக்கட்டிப் படுக்க வைத்தாள்.<br/><br/><strong> அவளோர் மருத்துவச்சி</strong><br/><br/> நாடியில் காய்ச்சல் என்றே<br/> நன்மருந் துள்ளுக் கீந்தாள்;<br/> ஓடிநற் பாலை மொண்டு,<br/> மருவுலைக் கஞ்சி ஊற்றி,<br/> வாடிய கிழவர்க் கீந்தாள்;<br/> மாமிக்கோ தலைநோக் காடாம்,<br/> ஓடிடச் செய்தாள் மங்கை<br/> ஒரேபற்றில் நொடிநே ரத்தில்.<br/><br/><strong> அள்ளி அணைத்தாள் பிள்ளைகளை</strong><br/><br/> குழந்தைகள் பள்ளி விட்டு<br/> வந்தார்கள்; குருவிக் கூட்டம்<br/> இழந்தநல் லுரிமை தன்னை<br/> எய்தியே மகிழ்வ தைப்போல்;<br/> வழிந்தோடும் புதுவெள் ளத்தை<br/> வரவேற்கும் உழவரைபோல்,<br/> எழுந்தோடி மக்கள் தம்மை<br/> ஏந்தினாள் இருகை யாலும்!<br/><br/><strong> உடை மாற்றினாள்</strong><br/><br/> பள்ளியில் அறிஞர் சொன்ன<br/> பாடத்தின் வரிசை கேட்டு,<br/> வெள்ளிய உடை கழற்றி,<br/> வேறுடை அணியச் செய்தே,<br/> உள்வீட்டில் பாட்டன் பாட்டி<br/> உள்ளதை உணர்த்தி, அந்தக்<br/> கள்ளினில் பிள்ளை வண்டு<br/> களித்திடும் வண்ணம் செய்தாள்!<br/><br/><strong> தலைவி சொன்ன புதுச்செய்தி</strong><br/> <br/> அன்றைக்கு மணம் புரிந்த<br/> அழகியோன் வீடு வந்தான்;<br/> இன்றைக்கு மணம் புரிந்தாள்<br/> எனும்படி நெஞ்சில் அன்பு<br/> குன்றாத விழியால், அன்பன்<br/> குளிர்விழி தன்னைக் கண்டாள்;<br/> "ஒன்றுண்டு சேதி" என்றாள்;<br/> "உரை"என்றான்; "அம்மா அப்பா<br/><br/> வந்தார்"என் றுரைத்தாள், கேட்டு<br/> "வாழிய" என்று வாழ்த்தி,<br/> "நொந்தார்கள்" என்று கேட்டு<br/> நோயுற்ற வகை யறிந்து,<br/> தந்தைதாய் கண்டு "உங்கள்<br/> தள்ளாத பருவந் தன்னில்<br/> நைந்திடும் வண்ணம் நீங்கள்<br/> நடந்திட லாமா? மேலும்,<br/><br/><strong> முதியோர்க்கு</strong><br/><br/> ஒக்கநல் லிளமை கண்டீர்<br/> கல்விநல் லொழுக்கம் கண்டீர்;<br/> மெய்க்காதல் மணமும் பெற்றீர்;<br/> இல்லற வெற்றி பெற்றீர்;<br/> மக்களைப் பெற்றீர்;வைய<br/> வழ்வெலாம் பெற்றீர்; என்னால்<br/> எக்குறை பெற்றீர்? இன்னும்<br/> ஏனிந்தத் தொல்லை ஏற்றீர்?<br/><br/> அதிர்ந்திடும் இளமைப் போதில்<br/> ஆவன அறங்கள் செய்து,<br/> முதிர்ந்திடும் பருவந் தன்னில்<br/> மக்கட்கு முடியைச் சூட்டி,<br/> எதிர்ந்திடும் துன்ப மேதும்<br/> இல்லாமல் மக்கள், பேரர்<br/> வதிந்திடல் கண்டு, நெஞ்சு<br/> மகிழ்வதே வாழ்வின் வீடு!"<br/><br/><strong> அறிவுக்குத் திருவிளக்கு</strong><br/><br/> என்றனன்; தந்தை சொல்வார்:<br/> "என்னரும் மகனே, மெய்தான்<br/> ஒன்றிலும் கவலை கொள்ளேன்<br/> உன்னைநான் பெற்ற தாலே!<br/> அன்றியும் உன்பெண் டாட்டி<br/> அறிவுக்கோர் திரு விளக்காம்,<br/> இன்றுநான் அடைந்த நோய்க்கும்<br/> நன்மருந் திட்டுக் காத்தாள்.<br/><br/> செல்லப்பா உணவு கொள்ளச்<br/> சிறுவர்கள் தமையும் உண்ணச்<br/> சொல்லப்பா!" எனவே, அன்பு<br/> சொரிந்திடச் சொல்லி டுந்தன்<br/> நல்லப்பா மகிழும் வண்ணம்<br/> நல்லதப் பாஎன் றோதி,<br/> மெல்லப்பா வைபு ரிந்த<br/> விருந்தினை அருந்த லுற்றான்.<br/><br/><strong> பிள்ளைக்கு அமுது</strong><br/><br/> குழந்தைகள் உடனி ருந்து<br/> கொஞ்சியே உண்ணு கின்றார்<br/> பழந்தமிழ்ப் பொருளை அள்ளிப்<br/> படித்தவர் விழுங்குதல் போல்!<br/> ஒழுங்குறு கறிகள் தம்மில்<br/> அவரவர் உளம றிந்து<br/> வழங்கினாள் அள்ளி அள்ளி,<br/> வழிந்திடும் அன்புள் ளத்தாள்.<br/><br/><strong> பாடு என்றான்</strong><br/><br/> அனைவரும் உண்டார் அங்கே!<br/> கூடத்தில் அமர்ந்தி ருந்தார்.<br/> சுனைவரும் கெண்டைக் கண்ணாள்<br/> துணைவனை அணுகி, "நீவிர்<br/> எனைவரும் படிஏன் சொல்ல<br/> வில்லை" என்றாள் சிரித்தே!<br/> 'தினைவரும் படிஇல் லார்க்கும்<br/> திருநல்கும் தமிழ்பா' டென்றான்.<br/><br/><strong> யாழ் எடுத்தாள்</strong><br/><br/> குளிர்விழி இளநகைப் பூங்<br/> குழலினாள் குந்தினாள்; தன்<br/> தளிருடல் யாழ் உடம்பு<br/> தழுவின; இரு குரல்கள்<br/> ஒளியும் நல்வானும் ஆகி<br/> உலவிடும் இசைத்தேர் ஏறித்<br/> "தெளிதமிழ்" பவனி வந்தாள்<br/> செவிக்கெலாம் காட்சி தந்தாள்.<br/><br/><strong>  கவிதை பாய்ச்சினாள்</strong><br/> <br/> உள்ளத்தில் கவிதை வைத்தே <br/>      உயிரினால் எழுப்பி னாள்;அவ்<br/> வெள்ளத்தில் சுவையைக் கோத்தாள்;<br/>      வீணையின் அளவிற் சாய்த்தாள்;<br/> தெள்ளத்தெ ளிந்த நீர்போல்,<br/>      செந்தமிழ்ப் பொருள்போல் நெஞ்சப்<br/> பள்ளத்தில் கோடைத் துன்பம்<br/>      பறந்திடப் பாய்ச்சி விட்டாள்.<br/> <br/><strong> உயிரெல்லாம் தமிழில் தொக்கின</strong> <br/> <br/> வீடெல்லாம் இசையே; வீட்டில்<br/>      நெஞ்செலாம் மெருகே; நெஞ்ச <br/> ஏடெலாம் அறிவே; ஏட்டின்<br/>      எழுத்தெலாம் களிப்பே; அந்தக்<br/> காடெலாம் ஆடும் கூத்தே;<br/>      காகங்கள் குருவி எல்லாம்<br/> மாடெல்லாம் இவ்வா றானால்<br/>      மனிதர்க்கா கேட்க வேண்டும்?<br/> <br/><strong> கடையை மறந்தீரோ?</strong><br/> <br/> இடையினில் தனை மறந்தே<br/>      இருந்ததன் கணவன் தன்னைக்<br/> "கடையினை மறந்து விட்டீர்<br/>      கணக்கர்காத் திருப்பார்" என்று<br/> நடையினில் அன்னம் சொன்னாள்;<br/>      நல்லதோர் நினைவு பெற்ற <br/> உடையவன் "ஆம் ஆம்" என்றான்;<br/>      ஆயினும் "உம் உம்" என்றான்.<br/> <br/><strong> மனைவியிடம் பிச்சை கேட்டான்</strong><br/> <br/> "கண்ணல்ல; நீதான் சற்றே<br/>      கடைக்குப் போய்க் கணக்கர் தம்மை<br/> உண்பதற் கனுப்பி, உண்டு<br/>      வந்தபின் வா; என் னாசைப் <br/> பெண்ணல்ல" என்று சொல்லிச்<br/>      சோம்பலால் பிச்சை கேட்டான்.<br/> கண்ணல்ல, கருத்தும் போன்றாள்,<br/>      "சரி"என்று கடைக்குச் சென்றாள்.<br/> <br/><strong> கடையின் நடைமுறை</strong><br/> <br/> மல்லியை அளப்பார்; கொம்பு <br/>      மஞ்சளை நிறுப்பார்; நெய்க்குச்<br/> சொல்லிய விலை குறைக்கச்<br/>      சொல்லுவார்; கொள் சரக்கின்<br/> நல்லியல் தொகை கொடுப்பார்;<br/>      சாதிக்காய் நறுக்கச் சொல்வார்<br/> வெல்லம்என் றொருகு ழந்தை<br/>      விரல்நீட்டும் கடைக்கு வந்தாள்.<br/> <br/><strong> அவள் வாணிபத் திறமை</strong><br/><br/> களிப்பாக்குக் கேட்பார்க் கீந்து<br/>      களிப்பாக்கிக் கடனாய்த் தந்த <br/> புளிப்பாக்கி தீர்ந்த பின்பு<br/>      கடனாகப் புதுச்ச ரக்கை <br/> அளிப்பார்க்குப் பணம்அ ளித்தாள்;<br/>      அதன்பின்னர் கணக்கர் எல்லாம்<br/> கிளிப்பேச்சுக் காரி யின்பால்<br/>      உணவுண்ணக் கேட்டுப் போனார்.<br/> <br/> இளகிய நெஞ்சத் தாளை<br/>      இளகாத வெல்லம் கேட்பார்;<br/> அளவாக இலாபம் ஏற்றி <br/>      அடக்கத்தை எடுத்து ரைப்பாள்!<br/> மிளகுக்கு விலையும் கூறி<br/>      மேன்மையும் கூறிச் சற்றும்<br/> புளுகாமல் புகன்ற வண்ணம்<br/>      புடைத்துத்தூற் றிக்கொ டுப்பாள்.<br/> <br/><strong> கணவனிடம் கணக்கு ஒப்புவித்தாள்</strong><br/> <br/> கொண்டவன் வந்தான்; கண்கள்<br/>      குளிர்ந்திடக் கண்டாள்: "அத்தான்<br/> கண்டுள்ள கணக்கின் வண்ணம்<br/>      சரக்குகள் கடன்தந் தார்க்குத்<br/> தண்டலும் கொடுத்தேன்; விற்று<br/>      முதலினைத் தனியே வைத்தேன்;<br/> உண்டங்கு வேலை" என்றே<br/>      உரைத்தனள்; வீடு சென்றாள்.<br/> <br/><strong> வீட்டறை மருத்துவமைனை</strong><br/> <br/> படுக்கையில் மாம னாரைப்<br/>      பார்த்தனள்; "காலில் இன்னும்<br/> கடுக்கை தீர்ந்திலதோ" என்று<br/>      கனிவோடு கேட்டு டுக்கும்<br/> உடுக்கையும் மாற்று வித்து,<br/>      மட்டான உணவு தந்து<br/> தடுக்கினி லிருந்து தூக்கிச் <br/>      சாய்வு நாற்காலி சேர்த்தாள்.<br/> <br/><strong> மற்றும் வீட்டு வேலை</strong><br/> <br/> வரிசையாய்க் காய வைத்த <br/>      வடகத்தை, வற்றல் தன்னைப்<br/> பெரிசான சாலில் சேர்த்தாள்;<br/>      பிணைந்துள்ள மாடு கன்றுக்(கு)<br/> உரியநல் தீனி வைத்தாள்;<br/>      உறிவிளக் குகள்து டைத்தாள்;<br/> வரும்மக்கள் எதிர்பார்த் திட்டாள்;<br/>      வந்தனர்; மகிழ்ச்சி பெற்றாள்.<br/> <br/><strong> கடற்கரையில்</strong><br/> <br/> சிற்றுண வளித்தாள்; பின்பு<br/>      திரைகடற் கரையை நாடிப் <br/> பெற்றதன் மக்கள் சூழப்<br/>      பெருவீதி ஓர மாகப்<br/> பொற்கொடி படர்ந்தாள் தேனைப்<br/>      பொழிந்திடு பூக்க ளோடு!<br/> வற்றாத வெள்ளக் காட்டின்<br/>      மணற்கரை ஓரம் வந்தாள்!<br/> <br/><strong> கடற்கரைக் காட்சி</strong><br/> <br/> அக்கரை செலும்உள் ளத்தை<br/>      அளாவிடக் கிடந்த வில்லும்,<br/> இக்கரை அலையின் ஆர்ப்பும்,<br/>      இவற்றிடைச் செவ்வா னத்தின்<br/> மிக்கொளி மிதக்கும் மேனி<br/>      விரிபுனற் புரட்சிப் பாட்டும்,<br/> "ஒக்கவே வாழ்க மக்காள்"<br/>      என்பதோர் ஒலியும் கேட்டாள்;<br/> <br/><strong> காட்சி இன்பம்</strong><br/><br/> குளிர்புனல் தெளிவி லெல்லாம்<br/>      ஒளிகுதி கொள்ளும்; வெள்ளத்<br/> துளிதொறும் உயிர்து டிக்கும்;<br/>      தொன்மைசேர் கடல், இவ் வைய <br/> வெளியெலாம் அரசு செய்யும்<br/>      விண்ணெலாம் ஒளியைச் செய்யும்!<br/> களியெலாம் காணக் காணக் <br/>      கருத்தெலாம் இன்பம் பொங்கும்!<br/> <br/><strong> கடற் காற்று</strong><br/><br/> கடலிடைப் புனலில் ஆடிக்<br/>      குளிரினிற் கனிந்த காற்றை<br/> உடலிடைப் பூசு கின்ற <br/>      ஒலிகடற் கரையின் ஓரம்<br/> அடர்சிற கன்னப் புட்கள்<br/>      அணிபோல அலைந டக்கும்<br/> நடையடு நடந்து வீடு <br/>      நண்ணினாள் மக்க ளோடு.<br/> <br/><strong> இரவுக்கு வரவேற்பு</strong><br/> <br/> மேற்றிசைக் கதிர்ப்ப ழத்தை<br/>      விருந்துண்டு, நீல ஆடை<br/> மாற்றுடை யாய் உடுத்து<br/>      மரகத அணிகள் பூண்டு,<br/> கோற்கிளை ஒடுங்கும் புட்கள்<br/>      கோட்டிடும் இறகின் சந்தக்<br/> காற்சிலம் பசையக் காதற்<br/>      கரும்பான இரவு தன்னை;<br/> <br/> திருவிளக் கேந்தி வந்து<br/>      தெருவினில் வரவேற்கின்றாள்.<br/> உருவிளக் கிடவீட் டுக்குள்<br/>       ஒளிவிளக் கனைத்தும் ஏற்றி<br/> ஒருபெருங் கலயத் துள்ளே <br/>      உயர்நறும் புகை எழுப்பிப்<br/> பெரியோரின் உள்ளம் எங்கும்<br/>      பெருகல்போல் பெருகச் செய்தாள்.<br/> <br/><strong> அத்தானை எதிர்பார்க்கின்றாள்</strong><br/> <br/> கட்டுக்குள் அடங்கா தாடிக்<br/>      களித்திடும் தனது செல்வச்<br/> சிட்டுக்கள், சுவடிக் குள்ளே<br/>      செந்தமிழ்த் தீனி உண்ண <br/> விட்டுப்பின் அடுக்க ளைக்குள்<br/>      அமுதத்தை விளைவு செய்தாள்;<br/> எட்டுக்கு மணி அடிக்க <br/>      அத்தானை எதிர்பார்க் கின்றாள்<br/> <br/><strong> எண்சீர் விருத்தம்</strong><br/><strong> கட்டில் அழகு</strong><br/><br/> சரக்கொன்றை தொங்ககவிட்ட பந்த லின்கீழ்<br/>      தனிச்சிங்கக் கால்நான்கு தாங்கும் கட்டில்<br/> இருக்கின்ற மெத்தைதலை யணைகள் தட்டி<br/>      இருவீதி மணமடிக்கும் சந்த னத்தைக்<br/> கரைக்கின்ற கலையத்துட் கரைத்துத் தென்றல்<br/>      கலக்கின்ற சன்னலினைத் திறந்து, நெஞ்சில்<br/> சுரக்கின்ற அன்பினால், தெருவில் மீண்டும்<br/>      துடிக்கின்றாள் கணவனது வரவு பார்த்தே!<br/> <br/><strong> அவன் மலை போன்ற செல்வம்</strong><br/> <br/> பறக்கின்ற கருங்குயிலாள் மீண்டும் வீட்டில்<br/>      பழக்குலையைத் தட்டத்தில் அடுக்கிப் பாலைச் <br/> சிறக்கின்ற செம்பினிலே ஊற்றி வைத்துச் <br/>      சிரிக்கின்ற முல்லையினைக் கண்ணி யாக்கி,<br/> நிறக்கின்ற மணிவிளக்கைச் சிறிது செய்து <br/>      நினைக்கின்ற இன்பத்தை நெஞ்ச வீட்டில் <br/> மறைக்கின்ற படிமறைத்து மற்றும் சென்று<br/>      மலைபோன்ற செல்வத்தின் வரவு பார்த்தாள்.<br/> <br/><strong> பிள்ளைகட்குப் பரிசு</strong><br/> <br/> கால்ஒடிந்து போகுமுன்னே அவனும் வந்தான்;<br/>      கதையன்று கேட்டாயா? எனவுட் கார்ந்தான்.<br/> மேலிருந்து "பிள்ளைவளர்ப் புப்போ ட்டிக்கு<br/>      விடைவந்து சேர்ந்த" தென்றான்; எவ்வா றென்றாள்.<br/> "ஆல்ஒடிந்து வீழ்ந்தாலும் தோள்கள் தாங்கும்<br/>      அப்படி நாம் பிள்ளைகளை வளர்த்த தாலே,<br/> பாலொடுசர்க் கரைகலந்த இனிய சொல்லாய்<br/>      பரிசுநமக் குத்தந்தார் பாராய்!" என்றான்.<br/> <br/><strong> பழங்காலக் கிழங்கள்</strong><br/> <br/> அறையினிலே படுத்திருந்த பெற்றோர் காதில்<br/>      அதைப் போடத் துவக்கினான்.  "வளர்ப்புப் போட்டி<br/> அறியோமே எம்நாளில்" என்றார் பெற்றோர்.<br/>      அப்படி என்றாலின்ன தெனவி ளக்கிக்<br/> "குறையின்றி வளர்ப்பவர்கள் பரிசு கொள்ளல்"<br/>      கூறினான்.  "குழந்தைகளை விசாரித் துத்தான்<br/> அறிந்தாரோ?" எனக் கேட்டார் அக்கா லத்தார்;<br/>      அதன்விரிவும் கூறியபின் மகிழ்வு கொண்டார்.<br/> <br/><strong> அடுக்களையிற் பிள்ளைகள்</strong><br/> <br/> பரிசுதனைப் பெற்ற பிள்ளை, ஓடி வந்தான்;<br/>      பலருமே சூழ்ந்தார்கள்; குருவிக் கூட்டம்<br/> பெரிசாக, இன்மொழிகள் செவிபி ளக்கப் <br/>      பெருமானும் பெருமாட்டி தானும், அன்பின்<br/> அரசாட்சி செலுத்தியபின், எல்லா ரும்போய்<br/>      அடுக்களையிற் கூடாரம் அடித்து விட்டார்;<br/> ஒருபெரும்போர்க் களம்புகுந்தார், உணவைத் தூக்கி<br/>      'ஓடிப்போ டா' என்றார்; "பசி"ப றந்தான்.<br/> <br/><strong> குழந்தைகள் தூங்கியபின்</strong><br/> <br/> அவன்பாடிக் கொண்டிருந்தான் அறைவீட் டுக்குள்<br/>      அருமையுள்ள மாமனார் மாமி யார்க்கும்,<br/> உவந்தருள உணவிட்டுக் கடன் முடித்தாள்;<br/>      உட்பக்கத் தறைநோக்கி அவரும் போனார்;<br/> குவிந்திருக்கும் சுவையுணவு தானும் உண்டாள்;<br/>      கொக்கரிக்கும் நெஞ்சுக்குத் துணிவு கூறி,<br/> அவிழ்ந்துவரும் நிலாஒளியால் இதழ்கள் மூடும்<br/>      அல்லிப்பூ விழிகள்குழந் தைகள் மூட.<br/> <br/><strong> கதவைத் தாழிட்டாள்</strong><br/> <br/> கண்டுபடுக் கைதிருத்தி உடைதிருத்திக் <br/>      காற்றில்லாப் போதினிலே விசிறி வீசி,<br/> வண்டுவிழி திறக்குமொரு குழந்தை, "தண்ணீர்<br/>      வை" என்னும்; ஒன்றுதலை தூக்கிப் பார்க்கும்;<br/> பண்டிதர்கள் பழங்கதையின் ஓட்டைக் கெல்லாம்<br/>      பணிக்கையிடல் போல்அனைத்தும் தணிக்கை செய்தே<br/> ஒண்பசு,நற் கன்றுக்கு வைக்கோல் ஈந்தே<br/>      உட்கதவு, வெளிக்கதவின் தாழ்அ டைத்தாள்.<br/> <br/><strong> கட்டிலண்டை மங்கை</strong><br/> <br/> தொண்டையினில் ஒன்றுமே அடைக்க வில்லை;<br/>      துணைவனவன் சிறுகனைப்புக் கனைக்க லுற்றான்;<br/> அண்டையிலே மங்கைபோய் "அத்தான்" என்றாள்.<br/>      அத்தானா தூங்கிடுவான்? "உட்கார்" என்றான்.<br/> திண்தோளில் சந்தனத்தைப் பூசு கின்றாள்;<br/>      சேயிழைக்கு முல்லைமலர் சூட்டு கின்றான்.<br/> கண்டான்!கண் டாள்! உவப்பின் நடுவிலே,"ஓர்<br/>      கசப்பான சேதியுண்டு கேட்பீர்" என்றாள்!<br/> <br/><strong> பொதுத்தொண்டு செய்தோமா?</strong><br/> <br/> "மிதிபாகற் காய்கசக்கும்; எனினும் அந்த <br/>      மேற்கசப்பின் உள்ளேயும் சுவைஇ ருக்கும்;<br/> அதுபோலத் தானேடி! அதனாலென்ன?<br/>      அறிவிப்பாய் இளமானே" என்றான் அன்பன்;<br/> அதிகாலை தொடங்கிநாம் இரவு மட்டும்<br/>      அடுக்கடுக்காய் நமதுநலம் சேர்ப்ப தல்லால்,<br/> இதுவரைக்கும் பொதுநலத்துக் கென்ன செய்தோம்?<br/>      என்பதைநாம் நினைத்துப்பார்ப் பதுவு மில்லை.<br/> <br/><strong> வீட்டுத் தொண்டா பொதுத் தொண்டு?</strong><br/> <br/> "இன்றைக்குக் கறிஎன்ன? செலவு யாது?<br/>      ஏகாலி வந்தானா? வேலைக் காரி <br/> சென்றாளா? கொழுக்கட்டை செய்ய லாமா?<br/>      செந்தாழை வாங்குவமா? கடைச் சரக்கை<br/> ஒன்றுக்கு மூன்றாக விற்ப தெந்நாள்?<br/>      உன்மீதில் எனக்காசை பொய்யா? மாடு<br/> குன்றுநிகர் குடம் நிறையக் கறப்ப துண்டா?<br/>      கொடுக்கலென்ன? வாங்கலென்ன? இவைதாம் கண்டோம்.<br/> <br/><strong> தன்னலத்தால் என்ன நடக்கும்</strong><br/> <br/> "தமிழரென்று சொல்லிக்கொள் கின்றோம் நாமும்;<br/>      தமிழ்நாட்டின் முன்னேற்றம் விரும்பு கின்றோம்;<br/> எமதென்று சொல்கின்றோம் நாடோ றுந்தான்;<br/>      எப்போது தமிழினுக்குக் கையா லான <br/> நமதுழைப்பை ஒருகாசைச் செலவு செய்தோம்?<br/>      நாமிதனை என்றேனும் வாழ்நாள் தன்னில்,<br/> அமைவாகக் குந்திநினைத் தோமா? இல்லை;<br/>      அனைவருமிவ் வாறிருந்தால் எது நடக்கும்?"<br/> <br/><strong> பெரும்படியான தொண்டு செய்துள்ளோம்</strong><br/> <br/> கரும்படியின் சாறுநிகர் மொழியாள் இந்தக்<br/>      கனிந்தமொழி சொன்னவுடன் அவன்உ ரைப்பான்;<br/> "வரும்படிவீ தப்படிநான் தரும்ப டிக்கு<br/>      வாக்களித்த படிகணக்கர் திங்கள் தோறும்<br/> கரம்படி வீதித்தமிழர் கழகத் தார்கள்<br/>      கடைப்படியை மிதித்தவுடன் எண்ணி வைப்பார்<br/> பெரும்படியாய்ச் செய்ததுண்டு; படிக்க ணக்கைப்<br/>      பேசிவிட்டாய் கண்டபடி" என்று சொல்ல.<br/> <br/><strong> தமிழ் படிக்க வேண்டும் எல்லோரும்</strong><br/> <br/> "அப்படியா! அறியாத படியால் சொன்னேன்;<br/>      அந்தமிழர் படிப்படியாய் முன்னேற் றத்தை<br/> எப்படியா யினும்பெற்று விட்டால் மக்கள்<br/>      இப்படியே கீழ்ப்படியில் இரார்க ளன்றோ?<br/> மெய்ப்படிநம் அறிஞரின் சொற்படிந டந்தால்,<br/>      மேற்படியார் செப்படி வித்தை பறக்கும்.<br/> முற்படில் ஆகாததுண்டா? எப்ப டிக்கும்<br/>      முதற்படியாய்த் தமிழ்படிக்க வேண்டும்" என்றாள்.<br/> <br/><strong> தமிழ்நாடு தலைதூக்க உயிரையும் தருவேன்</strong><br/> <br/> "இழந்தபழம் புகழ்மீள வேண்டும் நாட்டில்,<br/>      எல்லோரும் தமிழர்களாய் வாழ வேண்டும்.<br/> வழிந்தொழுகும் சுவைத்தமிழே பெருக வேண்டும்.<br/>      மாற்றலர்கள் ஏமாற்றம் தொலைய வேண்டும்.<br/> விழுந்ததமிழ் நாடுதலை தூக்க என்றன்<br/>      உயிர்தனையே வேண்டிடினும் தருவேன்" என்றான்.<br/> "பழம்இடுவேன் சர்க்கரைப்பால் வார்ப்பேன் உங்கள்<br/>      பண்பாடும் வாய்திறப்பீர் அத்தான்" என்றாள்.<br/> <br/><strong> அன்றன்று புதுமை</strong><br/><br/>  "அன்றிலடி நாமிருவர் பழமும் பாலும்<br/>      ஆருக்கு வேண்டுமடி! என்றன் ஆசைக் <br/> குன்றத்திற் படர்ந்தமலர்க் கொடியே, மண்ணில்<br/>      குவிந்திருக்கும் சுவையுள்ள பொருள்கள் எல்லாம்<br/> ஒன்றொன்றும் மறுநாளே பழமை கொள்ளும்;<br/>      ஒன்றொன்றும் சிலநாளில் தெவிட்டிப் போகும்;<br/> அன்றன்று புதுமையடி, தெவிட்ட லுண்டோ?<br/>      ஆருயிரே நீகொடுக்கும் இன்பம்" என்றான்.<br/> <br/><strong> இரவுக்கு வழியனுப்பு விழா</strong><br/> <br/> நள்ளிரவின் அமைதியிலே மணிவி ளக்கும்<br/>      நடுங்காமல் சன்னலுக்குள் புகுந் தென்றல் <br/> மெல்லஉடல் குளிரும்வகை வீசா நிற்கும்;<br/>      வீணையில்லை காதினிலே இனிமை சேர்க்கும்;<br/> சொல்லரிதாய். இனிதினிதாய் நாழி கைபோம்;<br/>      சுடர்விழிகள் ஈரிரண்டு, நான்கு பூக்கள்,<br/> புல்லிதழிற் போய்ஒடுங்கும்; தமைம றந்து <br/>      பூரிப்பார் நலம்பாடி இரவு செல்லும்.<br/>
<hr noshade="" width="50%"/><br/><center><h3>இரண்டாம் பகுதி: விருந்தோம்பல்</h3></center><strong>சிந்துக் கண்ணி<br/> தலைவன் கடைக்குச் சென்றான்</strong><br/> <br/> அன்பு மணவாளன்<br/>      ஆன வுணவருந்திப்<br/> பின்பு, மனைவிதந்த <br/>      பேச்சருந்தித்-தன்புதுச்<br/> <br/> சட்டை யுடுத்துத்<br/>      தனிமூ விரற்கடையில்<br/> பட்டை மடித்த <br/>      படியணிந்து-வட்டநிலைக்<br/> <br/> கண்ணாடி பார்த்துக்<br/>      கலைந்த முடியதுக்கிக்<br/> "கண்ணேசெல் கின்றேன்<br/>      கடைக்"கென்றான்-பெண்வாய்க்<br/> <br/> கடைவிரித்துப் புன்னகைப்புக் <br/>      காட்டி "நன்" றென்றாள்;<br/> குடைவிரித்துத் தோள்சாய்த்துக் <br/>      கொண்டே-நடை விரித்தான்.<br/> <br/><strong> தலைவி விருந்தினரை வரவேற்றாள்</strong><br/> <br/> தன்னருமை மக்கள்<br/>      தமிழ்க்கழகம் தாம்செல்லப்<br/> பின்னரும் ஐயன்செல்லப்<br/>      பெண்ணரசி-முன்சுவரில்<br/> <br/> மாட்டி யிருந்த <br/>      மணிப்பொறி "இரண்டென்று"<br/> காட்டி யிருந்ததுவும்<br/>      கண்டவளாய்த்-தீட்டிச்<br/> <br/> சுடுவெயிலில் காயவைத்த <br/>      சோளம் துழவி<br/> உடல்நிமிர்ந்தாள் கண்கள்<br/>      உவந்தாள்-நடைவீட்டைத்<br/> <br/> தாண்டி வரும்விருந்தைத்<br/>      தான்கண்டாள் கையேந்திப்<br/> பூண்ட மகிழ்வால்<br/>      புகழேந்தி-வேண்டி<br/> <br/> "வருக!அம் மாவருக!<br/>      ஐயா வருக!<br/> வருக! பாப்பா தம்பி"<br/>      யென்று-பெருகன்பால்<br/> <br/> பொன்துலங்கு மேனி<br/>      புதுமெருகு கொள்ள,முகம்<br/> அன்றலர்ந்த செந்தா<br/>      மரையாக-நன்றே<br/> <br/> வரவேற்றாள்; வந்தவரின்<br/>      பெட்டி படுக்கை<br/> அருகில் அறைக்குள்<br/>      அமைத்தாள்-விரைவாக <br/> <br/> அண்டாவின் மூடி<br/>      அகற்றிச்செம் பில்தண்ணீர்<br/> மொண்டுபுறந் தூய்மை<br/>      முடிப்பிரென்று-விண்டபின்<br/> <br/> சாய்ந்திருக்க நாற்காலி<br/>      தந்தும்வெண் தாழையினால்<br/> வாய்ந்திருக்கும் பாய்விரித்தும்<br/>      மற்றதிலே-ஏய்ந்திருக்க <br/> <br/> வெள்ளையுறை யிட்டிருக்கும்<br/>      மெத்தை தலையணைகள்<br/> உள்ளறையில் ஓடி<br/>      யெடுத்துதவி-அள்ளியே<br/> <br/> தேன்குழலும் உண்ணத்<br/>      தெவிட்டாத பண்ணியமும்<br/> வான் குழலாள் கொண்டுவந்து<br/>      வைத்தேகி-ஆன்கறந்த <br/> <br/> பாலும் பருகும்<br/>      படிவேண்டி, வெற்றிலைக்கு<br/> நாலும் கலந்து<br/>      நறுக்கியகாய்-மேலுமிட்டுச்<br/> <br/> செந்தாழை, பல்பூக்கள்<br/>      பச்சையடு சேர்கண்ணி <br/> வந்தாள் குழல்சூட்டி<br/>      மற்றவர்க்கும்-தந்துபின்<br/> <br/> நின்ற கண்ணாடி<br/>      நெடும்பேழை தான்திறந்(து)<br/> இன்று மலர்ந்த <br/>      இலக்கியங்கள்-தொன்றுவந்த <br/> <br/> நன்னூற்கள் செய்தித்தாள்<br/>      நல்கி,"இதோ வந்தேன்"<br/> என்று சமைக்கும் <br/>      எதிர்அறைக்குள்-சென்றவளை<br/> <br/><strong> விருந்தினர் வரவை மாமன் மாமிக்கு</strong><br/><br/> வந்தோர்கள் கண்டு<br/>      மலர்வாய் இதழ்நடுங்க,<br/> "எந்தாயே எந்தாயே<br/>      யாமெல்லாம்-குந்தி<br/> <br/> விலாப்புடைக்க வீட்டில்இந்த <br/>      வேளையுண வுண்டோம்<br/> பலாப்பழம்போல் எம்வயிறு<br/>      பாரீர்-நிலாப் போலும்<br/> <br/> இப்போதும் பண்ணியங்கள்<br/>      இட்டீர் அதையுமுண்டோம்<br/> எப்போதுதான் அமைதி"<br/>      என்றுரைக்க-"அப்படியா!<br/> <br/> சற்றேவிடை தருவீர்<br/>      தங்களருந் தோழர்தமைப்<br/> பெற்றெடுத்த என்மாமன்<br/>      மாமியர்பால்-உற்ற செய்தி<br/> <br/> சொல்லிவரு வேன்"என்று<br/>      தோகை பறந்தோடி<br/> மெல்ல "மாமா மாமி <br/>      வில்லியனூர்ச்-செல்வர்திரு<br/> <br/> மாவரச னாரும்<br/>      மலர்க்குழவி அம்மாவும்<br/> நாவரசும் பெண்ணாள்<br/>      நகைமுத்தும்-யாவரும்<br/> <br/>வந்துள்ளார்" என்றுரைத்தாள்<br/>      மாமனார் கேட்டவுடன்,<br/><br/><strong>  மாமன் மாமி மகிழ்ச்சி</strong><br/> <br/>"வந்தாரா? மிக்க <br/>      மகிழ்ச்சியம்மா!-வந்தவரைக்<br/> <br/> காணவோ கண்டு<br/>      கலகலெனப் பேசவோ<br/> வீணவா உற்றேன்<br/>      விளைவதென்ன! நாணல்<br/> <br/> துரும்பென்றும் சொல்லவொண்ணா<br/>      என்றன் உடம்பை<br/> இரும்பென்றா எண்ணுகின்றாய்<br/>      நீயும்-திரும்பிப் போய்க்<br/> <br/> கேட்டுக்கொள் நான்அவரை<br/>      மன்னிப்புக் கேட்டதாய்<br/> வீட்டுக்கு வந்த<br/>      விருந்தோம்பு;-நாட்டிலுறு<br/> <br/> நற்றமிழர் சேர்த்தபுகழ்<br/>      ஞாலத்தில் என்னவெனில்,<br/> உற்ற விருந்தை<br/>      உயிரென்று-பெற்றுவத்தல்;<br/> <br/> மோந்தால் குழையும்அனிச் <br/>      சப்பூ முகமாற்றம்<br/> வாய்ந்தால் குழையும்<br/>      வருவிருந்தென்(று)-ஆய்ந்ததிரு<br/> <br/> வள்ளுவனார் சொன்னார்<br/>      அதனைநீ எப்போதும்<br/> உள்ளத்து வைப்பாய்<br/>      ஒருபோதும்-தள்ளாதே!<br/> <br/> ஆண்டு பலமுயன்றே<br/>      ஆக்குசுவை ஊண்எனினும்<br/> ஈண்டு விருந்தினர்க்கும்<br/>      இட்டுவத்தல்-வேண்டுமன்றோ?<br/> <br/> வந்தாரின் தேவை<br/>      வழக்கம் இவைஅறிக <br/> நந்தா விளக்குன்றன்<br/>      நல்லறிவே!- செந்திருவே!<br/> <br/> இட்டுப்பார் உண்டவர்கள்<br/>      இன்புற் றிருக்கையிலே<br/> தொட்டுப்பார் உன்நெஞ்சைத்<br/>      தோன்றுமின்பம்-கட்டிக்<br/> <br/> கரும்பென்பார் பெண்ணைக்<br/>      கவிஞரெலாம் தந்த <br/> விருந்தோம்பும் மேன்மையினா<br/>      லன்றோ?-தெரிந்ததா?"<br/> <br/> என்றுரைக்க, மாமி<br/>      இயம்பலுற்றாள் பின்னர்;<br/> <br/><strong> மாமி மருமகளுக்கு</strong><br/> <br/>"முன்வைத்த முத்துத்<br/>      தயிரிருக்கும்-பின்னறையில்<br/> <br/> பண்ணியங்கள் மிக்கிருக்கும்<br/>      பழமை படாத <br/> வெண்ணெய் விளங்காய்<br/>      அளவிருக்கும்-கண்ணே<br/> <br/> மறக்கினும் அம்மாவென்(று)<br/>      ஓதி மடிப்பால்<br/> கறக்கப் பசுக்காத்<br/>      திருக்கும்-சிறக்கவே<br/> <br/> சேலத்தின் அங்காடிச் <br/>      சேயிழையார் நாள்தோறும்<br/> வேலைக் கிடையில்<br/>      மிகக்கருத்தாய்-தோலில்<br/> <br/> கலந்த சுளைபிசைந்து<br/>      காயவைத்து விற்கும்<br/> இலந்தவடை வீட்டில்<br/>      இருக்கும்-மலிந்துநீர்<br/> <br/> பாய்நாகர் கோவில்<br/>      பலாச்சுளையின் வற்றலினைப்<br/> போய்நீபார் பானையிலே<br/>      பொன்போலே!-தேய்பிறைபோல்<br/> <br/> கொத்தவரை வற்றல்முதல்<br/>      கொட்டிவைத்தேன்; கிள்ளியே<br/> வைத்தவரை உண்டுபின்<br/>      வையாமைக்-குத்துன்பம்<br/> <br/> உற்றிடச்செய்-ஊறுகாய்<br/>      ஒன்றல்ல கேட்பாய்நீ;<br/> இற்றுத்தேன் சொட்டும் <br/>      எலுமிச்சை!-வற்றியவாய்<br/> <br/> பேருரைத்தால் நீர்சுரக்கும்<br/>      பேர்பெற்ற நாரத்தை<br/> மாரிபோல் நல்லெண்ணெய்<br/>      மாறாமல்-நேருறவே<br/> <br/> வெந்தயம் மணக்கஅதன்<br/>      மேற்காயம் போய்மணக்கும்<br/> உந்துசுவை மாங்காயின்<br/>      ஊறுகாய்-நைந்திருக்கும்<br/> <br/> காடி மிளகாய்<br/>      கறியோடும் ஊறக்கண்<br/> ணாடியிலே இட்டுமேல்<br/>      மூடிவைத்தேன்-தேடிப்பார்<br/> <br/> இஞ்சி முறைப்பாகும்<br/>      எலுமிச்சை சர்பத்தும்<br/> பிஞ்சுக் கடுக்காய்<br/>      பிசைதுவக்கும்-கொஞ்சமா?<br/> <br/> கீரைதயிர் இரண்டும்<br/>      கேடுசெய்யும் இரவில்<br/> மோரைப் பெருக்கிடு<br/>      முப்போதும்-நேரிழையே<br/> <br/> சோற்றைஅள் ளுங்கால்<br/>      துவள்வாழைத் தண்டில்உறும்<br/> சாற்றைப்போ லேவடியத்<br/>      தக்கவண்ணம்-ஊற்றுநெய்யை!<br/> <br/> வாழை இலையின்அடி<br/>      உண்பார் வலப்புறத்தில் <br/> வீழ விரித்துக்<br/>      கறிவகைகள்-சூழவைத்துத்<br/> <br/> தண்ணீர்வெந் நீரைத்<br/>      தனித்தனியே செம்பிலிட்டு<br/> வெண்சோ றிடுமுன்<br/>      மிகஇனிக்கும்-பண்ணியமும்<br/> <br/> முக்கனியும் தேனில்<br/>      நறுநெய்யில் மூழ்குவித்தே<br/> ஒக்கநின்றே உண்டபின்பால்<br/>      சோறிட்டுத்-தக்கபடி<br/> <br/> கேட்டும் குறிப்பறிந்தும்<br/>      கெஞ்சியும் மிஞ்சுமன்பால்<br/> ஊட்டுதல்வேண் டும்தாய்போல்<br/>      ஒண்டொடியே!-கேட்டுப்போ;<br/> <br/> எக்கறியில் நாட்டம்<br/>      இவர்க்கென்று நீயுணர்ந்தே<br/> அக்கறியை மேன்மேலும்<br/>      அள்ளிவை-விக்குவதை<br/> <br/> நீமுன் நினைத்து<br/>      நினைப்பூட்டு நீர்அருந்த!<br/> ஈமுன்கால் சோற்றிலையில்<br/>      இட்டாலும்-தீமையம்மா<br/> <br/> பாய்ச்சும் பசும்பயற்றுப்<br/>      பாகுக்கும் நெய்யளித்துக்<br/> காய்ச்சும் கடிமிளகு<br/>      நீருக்கும்-வாய்ப்பாகத்<br/> <br/> தூய சருகிலுறு<br/>      தொன்னைபல வைத்திடுவாய்<br/> ஆயுணவு தீர்ந்தே<br/>      அவர்எழுமுன்-தாயே<br/><br/> அவர்கைக்கு நீர்ஏந்தி<br/>      நெய்ப்பசை யகற்ற <br/> உவர்கட்டி தன்னை<br/>      உதவு-துவைத்ததுகில்<br/> <br/> ஈரம் துடைக்கஎன <br/>      ஈந்து,மலர்ச் சந்தனமும்<br/> ஓரிடத்தே நல்கியே<br/>      ஒள்இலைகாய்-சேரவைத்து<br/> <br/> மேல்விசிறி வீசுவிப்பாய்<br/>      மெல்லியலே!" என்றுரைத்தாள்.<br/> <br/><strong> தலைவி விருந்தினரிடம்</strong><br/> <br/> கால்வலியும் காணாக்<br/>      கனிமொழியாள்-வேல்விழியை<br/> <br/> மிக்க மகிழ்ச்சி<br/>      தழுவ விடைபெற்றுத்<br/> தக்க விருந்தினர்பால்<br/>      தான்சென்றே-"ஒக்கும்என்<br/> <br/> அன்புள்ள அம்மாவே<br/>      ஐயாவே, அம்முதியோர்<br/> என்பு மெலிந்தார்<br/>      எழுந்துவரும்-வன்மையிலார்.<br/> <br/> திங்களை அல்லி<br/>      அரும்புவந்து தேடாதோ?<br/> தங்கப் புதையல்எனில்<br/>      தங்குவனோ-இங்கேழை?<br/> <br/> பெற்ற பொழுதன்பால்<br/>      பெற்றாள்தன் பிள்ளையினைப்<br/> பற்றி அணைத்துமுகம்<br/>      பார்க்கஅவா-முற்றாளா?<br/> <br/> தாய்வந்தாள் தந்தைவந்தான்<br/>      என்றுரைக்கத் தான்கேட்டால்<br/> சேய்வந்து காணும்அவாத்<br/>      தீர்வானோ-வாயூறிப்<br/> <br/> போனாரே தங்களது<br/>      பொன்வருகை கேட்டவுடன்<br/> ஊன்உறுதி யில்லை<br/>      உமைக்கானக்-கூனி<br/> <br/> வரஇயலா மைக்காக <br/>      மன்னிப்புத் தாங்கள்<br/> தரஇயலு மாஎன்று<br/>      சாற்றி-வருந்தினார்"<br/> <br/> என்றுரைத்தால் இல்லத்<br/>      தலைவி, இதுகேட்டு,<br/> <br/><strong> தலைவிக்கு விருந்தினர்</strong><br/> <br/> "நன்றுரைத்தீர் நாங்கள்போய்க்<br/>      காணுகின்றோம்"-என்றுரைத்தார்.<br/> <br/> அன்பு விருந்தினர்கள்<br/>      அங்கு வருவதனைத்<br/> தன்மாமன் மாமியார்பால்<br/>      சாற்றியே-பின்னர்<br/> <br/> அறையை மிகத்தூய்மை<br/>      ஆக்கி, அமர <br/> நிறையநாற் காலி<br/>      நெடும்பாய்-உறஅமைத்துச்<br/> <br/> "செல்லுக!நீர்" என்றுரைத்தாள்<br/>      செல்வி; விருந்தினர்கள்<br/> செல்லலுற்றார் சென்றே<br/>      வணக்கமென்று-சொல்லலுற்றார்.<br/> <br/><strong>  விருந்தினரைக் கண்ட முதியோர்</strong><br/> <br/> வந்த விருந்தினர்க்கு<br/>      வாழ்த்துரைத்துக் கையூன்றி<br/> நொந்த படியெழுந்தார்<br/>      நோய்க்கிழவர்-அந்தோ!<br/> <br/><strong> விருந்தினர் முதியோர்க்கு</strong><br/> <br/>"படுத்திருங்கள் ஐயா!<br/>      படுத்திருங்கள் அம்மா!<br/> அடுத்திருந்து பேசல்<br/>      அமையும்-கடற்கிணையாம்<br/> <br/> ஆண்டு பலவும்<br/>      அறமே புணையாகத்<br/> தாண்டி உழைத்தலுத்துத்<br/>      தள்ளாமை-ஈண்டடைந்தீர்!<br/> <br/> சென்றநாள் என்னும்<br/>      செழுங்கடலில் மாப்புதுமை<br/> ஒன்றன்பின் ஒன்றாய்<br/>      உருக்காட்டி-பின்மறையக்<br/> <br/> கண்டிருந்த தங்கள்<br/>      அடிநிழலில் காத்திருந்து<br/> பண்டிருந்த செய்தி<br/>      பருகோமோ-மொண்டு மொண்டு!<br/> <br/> வில்லியனூர் விட்டு<br/>      விடியப் புறப்பட்டோம்<br/> மெல்லநடக் கும்வெள்ளை<br/>      மாட்டினால்-தொல்லை!<br/> <br/> கறுப்புக்குத் தக்கதாய்க்<br/>      காளையன்று வாங்கப்<br/> பொறுப்புள்ள ஆளில்லை!<br/>      பூட்டை-அறுத்தோடி<br/> <br/> மூலைக் குளத்தண்டை<br/>      முள்வேலந் தோப்பினிலே <br/> காலைப் பரப்பியது<br/>      கண்டுபின்-கோல்ஒடித்துக்<br/> <br/> காட்டிப் பிடித்துவந்து<br/>      வண்டியிலே கட்டிநான்<br/> ஓட்டிவந்தேன்; இங்கே<br/>      உயர்வான நாட்டுப்<br/> <br/> புடவைபல தேவை<br/>      அதனால் புதுவைக்<br/> கடைகளிலே வாங்கக்<br/>      கருதி-உடன்வந்தேன்"<br/> <br/> என்றுரைத்துப் பின்னும்<br/>      இயம்புகையில், அவ்விடத்தில்<br/> <br/><strong> தலைவி விருந்துவந்த பெண்ணாளிடம்</strong><br/> <br/> நின்றிருந்த வீட்டின்<br/>      நெடுந்தலைவி-நன்றே<br/> <br/> விருந்துவந்த பெண்பால்<br/>      விரும்பிய வண்ணம்<br/> இருந்தொருபால் பேசி<br/>      இருந்தாள்-பொருந்தவே.<br/> <br/><strong> நாவரசும் நகைமுத்தும்</strong><br/> <br/> நாவரசும் முத்தாள்<br/>      நகைமுத்தும் வீதியிலே <br/> பூவரச நீழலிலே<br/>      போய்அமர்ந்தார்-மாவரசர்<br/> <br/> தம்சேதி கூறிப்பின்<br/>      தங்களுடல் முன்னைவிடக்<br/> கொஞ்சம் இளைப்பென்று<br/>      கூறிடவே-"மிஞ்சாமல்<br/> <br/> முதியவர்தம் பழைய நினைப்பு<br/> <br/> இன்னும் இருக்குமோ<br/>      இளமைப் பருவந்தான்?"<br/> என்று கிழவர்<br/> இயம்பலுற்றார்-இன்றைக்கு<br/> <br/> முன்புதைத்த சட்டைக்கு<br/>      மூன்றிலொன்று தான்உடம்பு<br/> முன்புதைத்த மூங்கில்தான் <br/>      என்என்பு-மின்னுதளிர்<br/> <br/> மாவிலைபோல் மேனி<br/>      வளவளத்துப் போயிற்றே<br/> பாவில் ஐந்துபாடி<br/>      மகிழுதற்கும்-நாவிலையே<br/> <br/> மாடிப் படியேறும்<br/>      வாய்ப்பில்லை பேரர்களை<br/> ஓடி அணைக்க <br/>      உறுதியில்லை-தேடிவரும்<br/> <br/> தங்களைப் போன்றோர்க்குத்<br/>      தக்கவர வேற்பளித்தே<br/> அங்கிங் கழைத்தேக <br/>      ஆர்வமுண்டு-நுங்கின்<br/> <br/> இளகல் உடலால்<br/>      இயலுமா? வில்லின்<br/> வளைவுதனை நாணால்<br/>      வகுப்பர்-வளைவுடலை<br/> <br/> நாளன்றோ ஆக்கிற்று<br/>      நாம்என்செய் வோம்அந்த <br/> நாளில் இளமை <br/>      நலத்தைஇந்-நாளில்<br/> <br/> நினைத்தால் நமது<br/>      நெடுந்தோளோ இவ்வாறு<br/> அனைத்தும் புரிந்ததென <br/>      ஐயந்-தனைக்கொள்வேன்.<br/> <br/> காட்டாறு காளைப்<br/>      பருவமன்றோ, கேளுங்கள்<br/> நீட்டாய் நிகழ்ந்த <br/>      சிலவற்றை-நாட்டிலுறு<br/> <br/><strong>மற்றும் முதியவர்</strong><br/><br/> காவிரியில் என்றன்<br/>      கணையாழி தேடுகையில்<br/> பாவிரியப் பண்பாடிப்<br/>      பையன்ஓர்-ஆவினை<br/> <br/> ஆற்றில் குளிப்பாட்டும்<br/>      போதில் அதன்கால்கள்<br/> சேற்றிலே மாட்டித்<br/>      திகைத்தலைநான்-மாற்றுதற்குப்<br/> <br/> போய்முழுகி னேன்என்<br/>      புறமுதுகில் காலூன்றி<br/> மாய்வின்றி மாடு<br/>      கரையேறச்-சேய்நானும்<br/> <br/> மாட்டின்வால் பற்றியதால்<br/>      சேற்றினிலே மாயவில்லை;<br/> <br/><strong> மேலும் முதியவர்</strong><br/> <br/> கேட்டீரா இன்னும் <br/>      கிளத்துகின்றேன்-மாட்டுவண்டி<br/> <br/> முன்னிருந்த பிள்ளை<br/>      முடிய நெருங்கையில்நான்<br/> பின்னிருந்த கையால்<br/>      பிடித்திழுத்தேன்-என்ன <br/> <br/> வலிவாய் எருதிழுத்தும்<br/>      ஓடவில்லை வண்டி!<br/> நலிவொன்றும் பிள்ளைக்கு<br/>      நண்ண-இலையன்றோ!<br/> <br/><strong> இன்னும் முதியவர்</strong><br/> <br/> நீட்டில்லை ஒன்று <br/>      நிகழ்த்துகின்றேன் நற்பழங்கள்<br/> ஊட்டி வளர்த்தாலும்<br/>      உரிமையெண்ணிக்-கூட்டில்<br/> <br/> இருக்கப் பிடிக்காத <br/>      கிள்ளைபோல் இல்லத்<br/> தெருக்கதவை மெல்லத்<br/>      திறந்தே-இருட்டில்<br/> <br/> அயலூரில் கூத்துப்பார்த்(து)<br/>      ஆலடியில் தூங்கி<br/> வெயில்வருமுன் வீட்டில்<br/>      புகுந்து-துயில்வதுபோல்<br/> <br/> காட்டிக் கலைக்கழகம்<br/>      சென்றேன் கதையில்வந்த <br/> பாட்டை முணுமுணுத்துப்<br/>      பாடுகையில்-நீட்டுப்<br/> <br/> பிரம்பால் கணக்காயர்<br/>      பின்ஒன்று வைத்தார்<br/> 'அரம்பைவந்தாள்' என்றந்தப்<br/>      பாட்டில்-வரும்வரியை<br/> <br/> வாய்தவறிச் சொன்னேன்<br/>      கணக்காயர் வாய்ப்பறிந்து<br/> பாய்தலுற்றார் தந்தைக்கும்<br/>      பாக்குவைத்தார்-போய்வீட்டில்<br/> <br/> நான்பட்ட தாலையிலே<br/>      நற்பஞ்சு தான்படுமா?<br/> ஏன்பட்டான் என்றுதான்<br/>      யார்கேட்டார்!-தேன்போலும்<br/> <br/><strong> முதியவரின் மற்றொரு கதை</strong><br/> <br/> பாப்புனைவார் ஓர்நாளில்<br/>      பாவைபல தந்து சென்னை<br/> போய்ப்புலவர்க் கீயஎனைப்<br/>      போக்கினார்-மாப்பாவை<br/> <br/> இட்டபெட்டி யைச்சென்னைச்<br/>      செட்டிகடை ஒன்றில்நான்<br/> இட்டங்கு  குந்தி<br/>      இருக்கையிலே-'விட்டேனோ<br/> <br/> பாரடா!' என்றொருவன்<br/>      செட்டிமேல் பாய்கையிலே,<br/> 'ஆரடா நீ! யென்(று)<br/>      அதட்டிநான்-நீரோடைக்(கு)<br/> <br/> உள்ளே விழவுதைத்தேன்<br/>      ஓர்கை முறிந்தவனும்<br/> வெள்ளம்போல் தீயரையென்<br/>      மேல்விட்டான்-துள்ளிநான்<br/> <br/> ஓட்டம் பிடிக்கையிலே<br/>      ஓர்செல்வாக் குள்ளவரும்<br/> நீட்டும்என் கம்பி<br/>      நிறுத்திநிலை-கேட்கையிலே,<br/> <br/> பொல்லாதார் கூட்டம்<br/>      புடைசூழக் கண்டஅவர்,<br/> எல்லாரும் ஊர்ச்சா<br/>      வடிவருவீர்-நில்லாதீர்;<br/> <br/> என்றுரைத்தார்! தீயவர்கள்<br/>      எல்லோரும் மறைந்தார்;<br/> அன்றே வினைமுடித்தேன்<br/>      சென்னையி-னின்றகன்றேன்.<br/> <br/><strong> மற்றும் ஒரு நிகழ்ச்சி</strong><br/> <br/> ஆரும் அறியாமல்<br/>      அன்பான நண்பரைநான்<br/> சாரும் கடல்தாண்டிச்<br/>      சைகோனில்-சேரும்வணம்<br/> <br/> செய்யஒரு கட்டுமரம்<br/>      சென்றேறி னேன்கப்பல்<br/> கையெட்டும் எல்லையைநான்<br/>      காணுகையில்-எய்தும்<br/> <br/> உளவறிந்து தீயர்சிலர்<br/>      நீராவி ஓடம்<br/> மளமளென ஓட்டி <br/>      வருதல்-தெளிவுபடக்<br/> <br/> காணாத் தொலைவினிலே<br/>      கட்டுமரத் தைவிடென்றேன்.<br/> ஊணோ உறக்கமோ<br/>      ஒன்றுமின்றிக்-கோணாமல்<br/> <br/> நட்ட நடுக்கடலில்<br/>      ஒன்றரைநாள் நான்கழித்தே<br/> எட்டு மணிஇரவில்<br/>      என் வீட்டைக்-கிட்டினேன்<br/> <br/><strong> மற்றும் ஒரு நற்செய்தி</strong><br/><br/> நாடுதொழும் ஊழியரை<br/>      நான்காக்க ஓர்வீட்டு<br/> மாடியில்நின் றேகுதித்து<br/>      மான்போலும்-ஓடினேன்<br/> <br/> ஐயாயிர மக்கட்(கு)<br/>      ஆம்உரிமை காக்கநான்<br/> பொய்யர் தமையெதிர்த்த <br/>      போதென்னைப்-பொய்வழக்கால்<br/> <br/> சேர்த்த சிறைஎனக்கோர்<br/>      தென்றல்வரும் சோலையன்றோ!<br/> சீர்த்தித் தமிழர்க்குத்<br/>      தீமைவரப்-பார்த்திரேன்!<br/> <br/> மாயும்உயிர் என்றால்,<br/>      மருளாத காளைநான்!<br/> ஆயினும் என்செய்கை<br/>      அனைத்தையுமே-தீயவழிச்<br/> <br/> செல்லாது நாளும்<br/>      திருத்தமுறக் காத்த,பா<br/> வல்லாரை நானும்<br/>      மறப்பதே-இல்லை!<br/> <br/> இளமைப் பருவமோ<br/>      எச்செயலும் செய்யும்<br/> இளமை அறிவோ(டு)<br/>      இயைந்தால்-விளைவதெலாம்<br/> <br/> நாட்டுக்கு நன்றேயாம்<br/>      நாட்கள் விரைந்தோடும்<br/> கேட்டுக்கா ளாகாமல்<br/>      கீழ்மையின்றி-நாட்டமொடும்<br/> <br/> அன்பு மலிய <br/>      அனைத்துயிர்க்கும் தொண்டுசெய்தால்<br/> இன்பம் மலியும்!<br/>      இதுவன்றோ-என்றும்<br/> <br/> மறவாமல் மக்கள் <br/>      செயத்தக்க தென்றார்!<br/> "துறவாமல் இன்பமுண்டோ<br/>      சொல்க-அறப்பெரியீர்"<br/> <br/> என்றுரைத்தார் மாவரசர்,<br/>      இன்னும்உரைப் பார்கிழவர்:<br/> "நன்றுரைத்தீர் அத்துறவை <br/>      நான்வேண்டேன்-என்றுமே,<br/> <br/><strong> இல்லறமே நல்லறம்</strong><br/> <br/> தானே தனித்தின்பம்<br/>      கொள்ளத் தகுமோ?நல்<br/> தேனிதழாள் இன்றிஒரு<br/>      சேய்க்கின்பம்-ஆனதுண்டோ?<br/> <br/> ஞாலத் தொடர்பினால்<br/>      நல்லின்பம் காணலன்றி<br/> ஞாலத்துறவில் இன்பம்<br/>      நண்ணுவதும்-ஏலுமோ?<br/> <br/> "உற்றாரை யான்வேண்டேன்<br/>      ஊர்வேண்டேன் பேர்வேண்டேன்<br/> கற்றாரை யான்வேண்டேன்<br/>      கண்இனிக்கப்-பெற்றெடுத்த <br/> <br/> தாய்தந்தை வேண்டேன்<br/>      தமிழ்வேண்டேன் தாய்நாட்டின்<br/> ஓய்வு தவிர்க்கும்<br/>      உரன் வேண்டேன்-தேய்வுற்றே<br/> <br/> கண்மூக்கு வாய்உடம்பு<br/>      காதென்னும் ஐந்து<br/> ஒண்வாயில் சாத்தி<br/>      உளம்மாய்ந்து-வண்ணவுடல்<br/> <br/> பேறிழத்தல் பேரின்பம்<br/>      அ·தோன்றே வேண்டு"மென்று<br/> கூறிடுவார் கூறுவதே<br/>      அல்லாமல்-வேறுபயன்<br/> <br/> கண்டாரோ அன்னவர்தாம்<br/>      'காட்டுவிரோ' என்றுரைத்தால்,<br/> 'கண்டவர் விண்டிலர்<br/>      விண்டவர் கண்டிலர்'<br/> <br/> என்று மொழிந்தே<br/>      இலைச்சோற்றில் பூசனிக்காய்<br/> நன்று மறைக்க <br/>      நனிமுயல்வர்-இன்றுபல<br/> <br/><strong> ஆச்சிரமம்</strong><br/> <br/> ஆச்சிரமப் பேரால்<br/>      அறவிடுதி கண்டுநல்ல <br/> பேச்சியம்பிச் சொத்தைப்<br/>      பெருக்கியே-போய்ச்செல்வர்<br/> <br/> கூட்டம் பெருக்கிக்<br/>      குடித்தனத்தை மேல்வளர்த்தார்<br/> ஈட்டும் பொருளுக்(கு)<br/>      இருபதுபேர்-ஏட்டாளர்!<br/> <br/> தோட்டங்கள் கொத்துதற்குத்<br/>      தொண்ணூறு பேர்,கறவை<br/> மாட்டுக்கு நல்ல <br/>      மருத்துவநூல்-காட்டிவோர்<br/> <br/> பத்துப்பேர், காதற்<br/>      பழங்கள் கடற்கரையில்<br/> ஒத்துப்போய் நெஞ்சம்<br/>      உவந்தளித்த-தொத்துகிளிப்<br/> <br/> <br/> பிள்ளைக்குப் பேர்வைக்க <br/>      நாலைந்து பேர்,அதனை<br/> உள்ளுளவாய் விற்றுவர <br/>      ஒன்பதுபேர்-வெள்ளைநிற <br/> <br/> மின்னை வணங்க <br/>      இருபதுபேர் மின்னையுயிர்க்(கு)<br/> அன்னை எனச்சொல்ல <br/>      ஐம்பதுபேர்-தன்னைத்<br/> <br/> திருமால் பிறப்பென்று<br/>      தீட்ட, நூல் விற்க <br/> வருவாய் விழுக்காடு <br/>      வாங்க-ஒருநரியார்,<br/> <br/> வீட்டிலுறும் அந்நரிக்கும்<br/>      பொய்புரட்டு வேலைக்கோ<br/> ஆட்டுக்கண் ணன்சேய்<br/>      அவனொருவன்-நாட்டில்<br/> <br/> துறவோன் அறவீ(டு)<br/>      இ·தொன்றுமற் றொன்று;<br/> <br/><strong> மலையடியில் துறவு</strong><br/> <br/> நிறத்தை நிலைநிறுத்த <br/>      வந்த-வெறியன்<br/> <br/> ஒருவன் மலையடியில்<br/>      ஊரார் விழிக்குத் <br/> தெரியும் இடந்தேடிச் <br/>      சென்று-பெரிதாக <br/> <br/> வீடமைத்த தாலேதன்<br/>      வீட்டைத் துறந்தவனாய்க்<br/> கூடிந்த மெய்யென்றும்<br/>      கூட்டில்புள்-ஓடுமுயிர்<br/> <br/> பொன்றாத உண்மையிலை<br/>      போயழியும்! போயழியும்!!<br/> என்றும், இளமை<br/>      புனற்குமிழி-பொன்னோ<br/> <br/> புனல்திரை, யாக்கை<br/>      புனலெழுத்தே என்றும்<br/> அனைத்துலகும் பொய்யென்றும்<br/>      ஆன்மா-எனும் ஒன்றே<br/> <br/> மெய், அதனால் மெய்யுணர்தல்<br/>      வேண்டுமென்றும், அவ்வுணர்வை<br/> ஐயம் திரிபின்றி<br/>       ஐயர் உண்ணச்-செய்கின்ற <br/> <br/> என்றன் அறவிடுதி <br/>      ஏற்படுத்தி வைக்குமென்றும்,<br/> என்றும் உதவா(து)<br/>      இருந்தபழம்-பொன்பொருளை<br/> <br/> இங்கேகுவிப் பீர்என்றும்<br/>      என்தம்பி வாரிப்போய்<br/> அங்கே குவிக்கட்டும்<br/>      அச்செயலால்-தங்கிடும்நும்<br/> <br/> பற்றுக்கள் போம்என்றும்,<br/>      பற்றேபற் றுக்கோடாய்<br/> உற்று வரும்பிறவி<br/>      ஓடுமென்றும்,- புற்கைக்குப்<br/> <br/> போரடித்து மக்கள்<br/>      புழுவாய்த் துடிக்கையிலும்<br/> ஊரடித்துத் தின்னும்<br/>      உளவுதனை-யாரரிவார்?<br/> <br/><strong> நாட்டுக்குத் தொண்டு</strong><br/> <br/> இந்த நெறிகள்எலாம்<br/>      யார்க்கு நலம்விளைக்கும்?<br/> கந்தைக்கும், கண்ணுறங்கக்<br/>      கூரைக்கும்-அந்தோ<br/> <br/> தொழில்வேண்டு வார்க்குத்<br/>      தொழிலில்லை; கல்வி<br/> எழில்வேண்டு வார்கள்<br/>      எவர்க்கும்-கழகமுண்டோ?<br/> <br/> கல்வித் துறைக்குத்தான்<br/>      காசிலையாம்! செந்தமிழ்நற்<br/> செல்விக் குரிமைச்<br/>      செயலுண்டா?-'எல்லாரும்<br/> <br/> ஒன்'றென்னும் எண்ணம்<br/>      உயரவில்லை! ஒற்றுமைதான்<br/> நன்றென்னும் எண்ணம்<br/>      நடப்பதுவோ?-இன்று<br/> <br/> பெருநிலத்தில் நற்றமிழர்<br/>      வாழ்வு பிறரால்<br/> அருவருக்க லானதெனக்<br/>      கண்டும்-திருநாட்டில்<br/> <br/> சாய்பாபா வாற்பொருளைத்<br/>      தட்டிப் பறிப்பதுவும்<br/> மேய்பாபா ஏய்க்கின்ற<br/>      மெய்வழியின்-வாய்வலியும்<br/> <br/> பன்னும் இவைபோல்<br/>      பலப்பலவும் அன்பரே!<br/> உன்னுங்கால் அந்தோ!<br/>      உருகாதோ-கல்நெஞ்சம்?<br/> <br/> எந்த நெறிபற்றி<br/>      யாம்ஒழுகல் வேண்டுமெனில்,<br/> அந்த முறையை<br/>      அறைகின்றேன்-அந்தமுறை<br/> <br/> எல்லார்க்கும் ஒத்துவரும்<br/>      ஏமாற்றம் ஒன்றுமில்லை<br/> செல்வம் அதனால்<br/>      செழித்துவரும்-கல்வி<br/> <br/> அனைவர்க்கும் உண்டாகும்<br/>      அல்லல் ஒழியும்<br/> தனிநலம்போம்! இன்பமே<br/>      சாரும்-இனிதாக<br/> <br/> இவ்வுலக நன்மைக்கே<br/>      யான்வாழ்கின் றேன்என்றே<br/> ஒவ்வொருவ ரும்கருதி<br/>      உண்மையாய்-எவ்வெவர்க்கும்<br/> <br/> கல்வியைக் கட்டாயத்<br/>      தால்நல்கி யாவர்க்கும்<br/> நல்லுடலை ஓம்ப <br/>      நனியுழைத்தால்-அல்லலுண்டோ?<br/> <br/> ஓம்புதல் வேண்டும்<br/>      ஒழுக்கம்; அழுக்காறு<br/> நாம்பெறுதல் நாட்டை<br/>      இழித்தலே-ஆம்! பொய்யா?<br/> <br/> மக்களிடைத் தாழ்வுயர்வு<br/>      மாட்டாமை வேண்டும்நீள்<br/> பொய்க்கதையில் பொல்லா<br/>      மடமையிலே-புக்குப்<br/> <br/> பிறர்க்கடிமை யுற்றும்<br/>      பெருவயிறு காத்தல்<br/> அறக்கொடிதென் றாய்ந்தமைதல்<br/>      வேண்டும்-சிறக்கப்<br/> <br/> படைப்பயிற்சி, நல்ல<br/>      பயனடையும் ஆற்றல்,<br/> தடைப்பாடில் லாதெய்தில்<br/>      சாலும்!-நடைவலியாய்<br/> <br/> வையம் அறிதல்<br/>      மறிகடலை வானத்தை<br/> ஐயம் அகல<br/>      அளந்திடுதல்-உய்யும்வணம்<br/> <br/> பல்கலையும் பெற்றே<br/>      இளமைப் பருவத்தின்<br/> மல்குசீர் வாய்ப்புறுதல்<br/>      வேண்டும்பின்-நில்லாத<br/> <br/><strong> காதல் வாழ்க்கை</strong><br/><br/> உள்ளம் கவர்ந்தாளின்<br/>      உள்ளத்தைத் தான்கவர்ந்து<br/> வெள்ளத்தில் வெள்ளம்<br/>      கலந்ததென-விள்ளும்நிலை<br/> <br/> கண்டு மணம்புரிதல்<br/>      வேண்டும் கடிமணமும்<br/> பண்டை மணமென்றும்<br/>      பார்ப்பானைக்-கொண்ட<br/> <br/> அடிமை மணமென்றும்<br/>      சொல்லும் அனைத்தும்<br/> கடிந்து பதிவுமணம்<br/>      காணல்-கடனாகும்<br/> <br/> அன்பால் அவளும்<br/>      அவனும் ஒருமித்தால்<br/> து ன்பமவ ளுக்கென்னில்<br/>      துன்புறுவான்-துன்பம்<br/> <br/> அவனுக்கெனில் அவளும்<br/>      அவ்வாறே; இந்தச்<br/> சுவைமிக்க வாழ்வைத்தான்<br/>      தூயோர்-நவையற்ற <br/> <br/> காதல்வாழ் வென்று<br/>      கழறினார்; அக்காதல்<br/> சாதல் வரைக்கும்<br/>      தழைத்தோங்கும்-காதல்<br/> <br/> உடையார்தம் வாழ்வில்<br/>      உளம்வேறு பட்டால்<br/> மடவார் பிறனை<br/>      மணக்க-விடவேண்டும்<br/> <br/> ஆடவனும் வேறோர்<br/>      அணங்கை மணக்கலாம்<br/> கூடும்மண மக்கள்<br/>      கொளத்தக்க-நீடுநலம்<br/> <br/> என்னவெனில், இல்லறத்தைச்<br/>      செய்தின்பம் எய்துவதாம்!<br/> <br/> <strong>மக்கட் பேறு</strong><br/> <br/> நன்மக்கட் பேறுபற்றி<br/>      நானுரைப்ப-தொன்றுண்டாம்<br/> <br/> ஈண்டுக் குழந்தைகள்தாம்<br/>      எண்மிகுத்துப் போகாமல்<br/> வேண்டும் அளவே<br/>      விளைத்து,மேல்-வேண்டாக்கால்<br/> <br/> சேர்க்கை ஒழித்துக்<br/>      கருத்தடை யேனும்செய்க<br/> போக்கருநோய் கொண்டால்<br/>      இருவரும்-யாக்கை<br/> <br/> ஒருமித்தால் ஐயகோ!<br/>      உண்டாகும் பிள்ளை<br/> இருநிலத்துக் கென்னநலம்<br/>      செய்யும்-அருமைத்<br/> <br/><strong>  பிறர் நலம்</strong><br/><br/> தலைவன் தலைவியர்கள்<br/>      தங்கள் குடும்ப<br/> அலைநீங் கியபின்<br/>      அயலார்-நிலைதன்னை<br/> <br/> நாடலாம் என்னாமல்<br/>      நானிலத்தின் நன்மைக்குப்<br/> பாடு படவேண்டும்<br/>      எப்போதும்-நாடோ<br/> <br/> ஒருதீமை கண்டால்<br/>      ஒதுங்கி நிற்றல்தீமை;<br/> எருதுமேல்ஈ மொய்த்த<br/>      போது-பெருவால்<br/> <br/> சுழற்றுவதால் துன்பம்<br/>      தொலையுமா?-ஈக்கள்<br/> புழுக்குமிடம் தூய்தாகிப்<br/>      போகுமா?-இழுக்கொன்று<br/> <br/> காணில் நமக்கென்ன<br/>      என்னாமல் கண்டஅதன்<br/> ஆணிவேர் கல்லி<br/>      அழகுலகைப்-பேணுவதில்<br/> <br/> நேருற்ற துன்பமெலாம்<br/>      இன்பம்! கவலையின்றிச்<br/> சேருவான் இன்பமெலாம்<br/>      துன்பமென்க!-நேரில்<br/> <br/> வறியார்க்கொன் றீந்தால்தன்<br/>      நெஞ்சில்வரு மின்பம்<br/> அறியா திரான்எவனும்<br/>      அன்றோ?-வெறிகொள்<br/> <br/> வலியாரால் வாடும்<br/>      எளியாரின் சார்பில்<br/> புலியாகிப் போர்தொடுக்கும்<br/>      போதில்-வலியோர்கள்<br/> <br/> எய்யும்கோற் புண்ணும்<br/>      இனிதாகும் அவ்வெளியார்<br/> உய்ய உழைத்ததனைத்<br/>      தானினைத்தால்-வையத்தே<br/> <br/> தன்னலத்தை நீத்தும்<br/>      பிறர்நலமே தான்நினைத்தும்<br/> என்றும் உழைப்பார்க்(கு)<br/>      இடரிழைப்போன்!-அன்றோ<br/> <br/> நடப்பார் அடியில்<br/>      நசுங்கும் புழுப்போல்<br/> துடிப்பானே தொல்லுலகி<br/>      னோரால்-இடமகன்ற<br/> <br/> வையத்து நன்மைக்கே<br/>      வாழ்வென் றுணர்ந்தவனே<br/> செய்யும் தொழிலில்<br/>      திறம்காண்பான்-ஐயம்<br/> <br/> அகலும்; அறிவில்<br/>      உயர்ந்திடுவான் அன்னோன்<br/> புகலும்அனைத் துள்ளும்<br/>      புதுமை-திகழுமன்றோ?<br/> <br/> சாதலின் இன்னாத<br/>      தில்லையென்று சாற்றிடினும்<br/> ஏதும்அவன் சாகுங்கால்<br/>      இன்பமே!-சாதல்<br/> <br/> வருங்கால் சிரிப்பான்<br/>      பொதுவுக்கே வாழ்வான்<br/> பொதுமக்கள் வாழ்த்தும்<br/>      பெறுவான்-ஒருநிலவு<br/> <br/> வானின் உடுக்களிடை<br/>      வாழ்தல்போல்-அன்னோரின்<br/> ஊனுடம்பு தீர்ந்தாலும்<br/>      உற்றபுகழ்-மேனி,<br/> <br/> விழிதோறும் மேலாரின்<br/>      நெஞ்சுதொறும் என்றும்<br/> அழியாதன் றோமேலும்<br/>      ஐயா-மொழிவேன்<br/> <br/> 'அறத்தால் வருவதே <br/>      இன்பம்'என் றான்றோர்<br/> குறித்தார்; குறிப்பறிக; <br/>      மேலும்-திறத்தால்<br/> <br/> 'தவம்செய்வார் தம்கருமம்<br/>      செய்வார்' எனவே<br/> அவரே உரைத்தார்<br/>      அறிக!-எவரும்<br/> <br/> தமைக்காக்க! தம்குடும்பம்<br/>      காக்க! உலகைத்<br/> தமர்என்று தாமுழைக்க<br/>      வேண்டும்-அமைவான<br/> <br/> இன்பம் அதுதான்<br/>      'இறப்புக்கும் அப்பாலே<br/> ஒன்றுமில்லை' என்ப<br/>      துணர்ந்திடுக-அன்றுமுதல்<br/> <br/> இன்றுவரைக்கும் பெரியோர்<br/>      செத்தவர்கள் எய்துவதாய்ச்<br/> சொன்னவற்றுள் ஒன்றையன்று<br/>      தூற்றுவன-அன்றியும்<br/> <br/><strong> சாக்காடு நெடுந்தூக்கம்</strong><br/> <br/> சாக்காடு பேரின்பம்<br/>      என்றுநான் சாற்றிடுவேன்<br/> தூக்கம் கெடலைத்<br/>      துயர்என்பீர்-வாய்க்கும்நல்<br/> <br/> தூக்கத்தை இன்பமென்றீர்<br/>      அன்றோ? நெடுந்தூக்கம்<br/> சாக்காடு இன்பம்" என்றார்.<br/> <br/><strong>அறுசீர் விருத்தம்</strong><br/><strong> தலைவி கூடத்துப் பேச்சு</strong><br/><br/> மாவர சோடிவ் வாறு<br/>      வயதானார் பேசும் போது<br/> கூவர சான இல்லக்<br/>      குயிலினாள் கூடந் தன்னில்<br/> பாவர சான தன்வாய்ப்<br/>      பைந்தமிழ் படைத்தி ருந்தாள்<br/> ஆ!அரி தென்று காதால்<br/>      மலர்க்குழல் அதைஉண் கின்றாள்.<br/> <br/> "பெண்கட்குக் கல்வி வேண்டும்<br/>      குடித்தனம் பேணு தற்கே!<br/> பெண்கட்குக் கல்வி வேண்டும்<br/>      மக்களைப் பேணுதற்கே!<br/> பெண்கட்குக் கல்வி வேண்டும்<br/>      உலகினைப் பேணுதற்கே!<br/> பெண்கட்குக் கல்வி வேண்டும்<br/>      கல்வியைப் பேணுதற்கே!<br/> <br/> கல்வியில் லாத பெண்கள்<br/>      களர்நிலம்; அந் நிலத்தில்<br/> புல்விளைந் திடலாம்; நல்ல<br/>      புதல்வர்கள் விளைதல் இல்லை!<br/> கல்வியை உடைய பெண்கள்<br/>      திருந்திய கழனி; அங்கே<br/> நல்லறி வுடைய மக்கள்<br/>      விளைவது நவில வோநான்?<br/> <br/> வானூர்தி செலுத்தல் வைய<br/>      மாக்கடல் முழுத ளத்தல்<br/> ஆனஎச் செயலும் ஆண்பெண்<br/>      அனைவர்க்கும் பொதுவே! இன்று<br/> நானிலம் ஆட வர்கள்<br/>      ஆணையால் நலிவ டைந்து<br/> போனதால் பெண்க ளுக்கு<br/>      விடுதலை போன தன்றோ!<br/> <br/> இந்நாளில் பெண்கட் கெல்லாம்<br/>      ஏற்பட்ட பணியை நன்கு<br/> பொன்னேபோல் ஒருகை யாலும்<br/>      விடுதலை பூணும் செய்கை<br/> இன்னொரு மலர்க்கை யாலும்<br/>      இயற்றுக! கல்வி இல்லா<br/> மின்னாளை வாழ்வில் என்றும்<br/>      மின்னாள் என்றே உரைப்பேன்.<br/> <br/> சமைப்பதும் வீட்டு வேலை<br/>      சலிப்பின்றிச் செயலும் பெண்கள்<br/> தமக்கேஆம் என்று கூறல்<br/>      சரியில்லை; ஆட வர்கள்<br/> நமக்கும்அப் பணிகள் ஏற்கும்<br/>      என்றெண்ணும் நன்னாள் காண்போம்!<br/> சமைப்பது தாழ்வா? இன்பம்<br/>      சமைக்கின்றார் சமையல் செய்வார்!<br/> <br/> உணவினை ஆக்கல் மக்கட்(கு)<br/>      உயிர்ஆக்கல் அன்றோ? வாழ்வு<br/> பணத்தினால் அன்று; வில்வாட்<br/>      படையினால் காண்ப தன்று;<br/> தணலினை அடுப்பில் இட்டுத்<br/>      தாழியில் சுவையை இட்டே<br/> அணித்திருந் திட்டார் உள்ளத்(து)<br/>      அன்பிட்ட உணவால் வாழ்வோம்.<br/> <br/> சமைப்பது பெண்க ளுக்குத்<br/>      தவிர்க்கொணாக் கடமை என்றும்,<br/> சமைத்திடும் தொழிலோ, நல்ல<br/>      தாய்மார்க்கே தக்க தென்றும்,<br/> தமிழ்த்திரு நாடு தன்னில்<br/>      இருக்குமோர் சட்டந் தன்னை<br/> இமைப்போதில் நீக்க வேண்டில்<br/>      பெண்கல்வி வேண்டும் யாண்டும்.<br/> <br/><strong> சமையலில் புதுமை</strong><br/> <br/> சமையலில் புதுமை வேண்டும்<br/>      சமையல்நூல் வளர்ச்சி வேண்டும்<br/> சமையற்குக் "கல்வி இல்லம்"<br/>      அமைந்திட வேண்டும் யாண்டும்;<br/> அமைவிலாக் குடும்பத் துள்ளும்<br/>      அகத்தினில் மகிழ்ச்சி வேண்டில்<br/> சமையலில் திறமை வேண்டும்<br/>      சாக்காடும் தலைகாட் டாதே!<br/> <br/> கெட்டுடல் வருந்து வோர்கள்<br/>      சமைக்கும்நற் கேள்வி பெற்றால்<br/> கட்டுடல் பெற்று வாழ்வார்!<br/>      கல்விக்கும், ஒழுக்கத் திற்கும்<br/> பட்டுள பாட்டி னின்று<br/>      விடுதலை படுவ தற்கும்<br/> கட்டாயம் சமைக்கும் ஆற்றல்<br/>      காணுதல் வேண்டும் நாமே.<br/> <br/> வறுமையும் தெரிவ துண்டோ<br/>      சமையலில் வல்லார் இல்லில்?<br/> நறுநெய்யும் பாலும் தேனும்<br/>      நனியுள்ள இல்லத் துள்ளும்<br/> கறிசமைத் திடக்கல் லாதார்<br/>      வறியராய்க் கலங்கு வார்கள்!<br/> குறுகிய செலவில் இன்பம்<br/>      குவிப்பார்கள் சமையல் வல்லார்!<br/> <br/> வீறாப்பு வாழ்வு தன்னை<br/>      மேற்கொண்டார் என்றால் அன்னார்<br/> சோறாக்கி கறிகள் ஆக்கிச்<br/>      சுவைஆக்கக் கற்றதால்ஆம்!<br/> சேறாக்கிக் குடித்த னத்தைத்<br/>      தீர்த்தார்கள் என்றால் தாறு<br/> மாறாக்கிக் கறியை எல்லாம்<br/>      மண்ணாக்கும் மடமை யால்ஆம்.<br/> <br/> இலையினில் திறத்தால் இட்ட<br/>      சுவையுள்ள கறியும் சோறும்<br/> கலையினில் உயர்த்தும் நாட்டைக்<br/>      கட்டுக்கள் போக்கும்! வைய<br/> நிலையினை உயர்த்தும் இந்த <br/>      நினைவுதான் உண்டா நம்பால்?<br/> தொலையாதா அயர்வு? நல்ல<br/>      சுவையுணர் வெந்நாள் தோன்றும்?"<br/> <br/> விருந்து வந்தவள் தன் நிலை கூறுவாள்<br/> <br/> என்றனள் தலைவி! அந்த<br/>      எழில்மலர்க் குழலி சொல்வாள்;<br/> "நன்றாகச் சொன்னீர் அம்மா<br/>      நம்வீட்டின் செய்தி கேட்பீர்;<br/> 'இன்றென்ன கறிதான் செய்ய?'<br/>      என்றுநான் அவரைக் கேட்பேன்;<br/> நின்றவர் எனையே நோக்கி<br/>      'நேற்றென்ன கறிகள்?' என்பார்!<br/> <br/> 'பருப்பும் வாழைக்காய் தானும்<br/>      குழம்பிட்டேன் உருளைப் பற்றைப்<br/> பொரித்திட்டேன்' என்றால், அன்னார்<br/>      புகலுவார் வெறுப்பி னோடு<br/> 'பருப்பும்நீள் முருங்கைக் காயும்<br/>      குழம்பிட்டுக் கருணைப் பற்றைப்<br/> பொரிப்பாய்நீ' என்று கூறிப்<br/>      போய்விடு வார்வே லைக்கே.<br/> <br/> கீரைத் தண்டுக் குழம்பு<br/>      மேற்படி கீரை நையல்<br/> மோருந்தான் உண்டு நாளும்<br/>      மிளகுநீர் முடுக உண்டு;<br/>  யாரைத்தான் கேட்க வேண்டும்<br/>      இவைகளே ஏறி ஆடும்<br/> ஊருள்ள இராட்டி னம்போல்<br/>      சுற்றிடும் ஒவ்வோர் நாளும்!<br/> <br/> முறையிலோர் புதுமை இல்லை;<br/>      முற்றிலும் பழைய பாதை!<br/> குறைவான உணவே உண்டு<br/>      குறைவான வாழ்நாள் உற்று<br/> நிறைவான வாழ்க்கை தன்னை<br/>      நடத்துவ தாய்நினைத்து<br/> மறைவதே நம்ம னோரின்<br/>      வழக்கமா யிற்றம் மாவே!<br/> <br/> சமையல்முன் னேற்ற மின்றித்<br/>      தாழ்தற்கு நமது நாட்டில்<br/> சமயமும் சாதி என்ற<br/>      சழக்கும்கா ரணம்என் பேன்நான்;<br/> அமைவுறும் செட்டி வீட்டில்<br/>      அயலவன் உண்பதில்லை;<br/> தமைஉயர் வென்பான் நாய்க்கன்;<br/>      முதலிநீ தாழ்ந்தோன் என்பான்.<br/> <br/> ஒருவீட்டின் உணவை மற்றும்<br/>      ஒருவீட்டார் அறியார் அன்றோ?<br/> பெருநாட்டில் சமையற் பாங்கில்<br/>      முன்னேற்றம் பெறுதல் யாங்ஙன்?<br/> தெரிந்தஓர் மிளகு நீரில்<br/>      செய்முறை பன்னூ றாகும்!<br/> இருவீட்டில் ஒரே துவட்டல்<br/>      எரிவொன்று புகைச்சல் ஒன்று!<br/> <br/> ஆக்கிடும் கறிகட் குள்ள<br/>      பெயர்களும், அவர வர்கள்<br/> போக்கைப்போல் மாறு கொள்ளும்<br/>      புளிக்கறி குழம்பு சாம்பார்,<br/> தேக்காணம் என்பார் ஒன்றே!<br/>      அப்பளம் அதனைச் சில்லோர்<br/> பாழ்க்கப் பப்படம் என்பார்கள்<br/>      பார்ப்பான் அப்பளாம் என்கின்றான்.<br/> <br/><strong> கல்வி</strong><br/> <br/> அம்மையீர் சொன்ன வண்ணம்<br/>      அனைத்துக்கும் கல்வி வேண்டும்!<br/> செம்மையிற் பொருள்ஒவ் வொன்றின்<br/>      பண்புகள் தெரிதல் வேண்டும்!<br/> இம்மக்கள் தமக்குள் மேலோர்<br/>      இழிந்தவர் என்னும் தீமை<br/> எம்மட்டில் போமோ, நன்மை<br/>      அம்மட்டில் இங்குண் டாகும்".<br/> <br/> என்றனள் விருந்து வந்த <br/>      மலர்க்குழல் என்பாள்! அங்கு<br/>  நன்றுபூ வரச நீழல்<br/>      நடுவினில் நகைமுத் தோடு<br/> நின்றுநா வரசன் என்னும்<br/>      இளையவன் நிகழ்த்து கின்றான்;<br/> சென்றுநாம் அதையும் கேட்போம்<br/>      தமிழ்த்தேனும் தெவிட்டல் உண்டோ?<br/> <br/><strong> நாவரசன் நகைமுத்து உரையாடல்</strong><br/><strong>அகவல்</strong><br/><br/> ஆளிழுக் கின்ற அழகிய வண்டி<br/> இந்த வூரில் இருப்பதும், நமது<br/> வில்லிய னூரில் இல்லா திருப்பதும்<br/> ஏன்அக் காஎன இளையோன் கேட்டான்.<br/> <br/><strong>நகைமுத்து</strong><br/> <br/> நகைமுத் தென்பவள் நகைத்துக் கூறுவாள்:<br/> "கல்வி தன்னிலும் செல்வந் தன்னிலும்<br/> தொல்லுல கோர்பால் தொலையா திருந்திடும்<br/> ஏற்றத் தாழ்வே இதற்குக் காரணம்;<br/> இழுப்பவன் வறியவன்! ஏறினோன் செல்வன்!<br/> இருவரும் ஒருநிலை எய்தும் நாளில்<br/> ஆளைஆள் இழுத்தல் அகலும்; அந்நாளில்<br/> தன்னி லோடிகள் தகுவிலங் கிழுப்பவை<br/> என்னும் வண்டிகள் எவரையும் இழுக்கும்."<br/> <br/><strong> இழுப்பு வண்டி</strong><br/> <br/> "அழகிய வண்டி அழகிய வண்டி<br/> நிழல்வேண்டு மாயின் நிமிர்த்துவர் மூடியை;<br/> வேண்டாப் போது விடுவர் பின்புறம்!<br/> காலைத் தொங்கவிட்டு மேலுட் காரலாம்!<br/> இதுநம் மூரில் எப்போ துவரும்?<br/> அதில்நாம் எப்போ தமர்ந்து செல்வோம்?"<br/> என்று பிள்ளை இயம்பி நின்றான்.<br/> <br/> "நம்மூர் சிற்றூர் நமக்கென் பயன்படும்?<br/> பொதுமக் கள்தம் போக்கு வரவுகள்<br/> இங்கு மிகுதி; ஏதுநம் மூரில்?<br/> ஆயினும் வீண்பகட் டாளர் கூட்டம்<br/> பெருகிடில் நம்மூர்த் தெருவிலும் நுழையும்!"<br/> என்றாள் அன்றலர் கின்றபூ முகத்தாள்.<br/> <br/><strong> பகட்டு</strong><br/> <br/> "பகட்டா ளர்கள் பலபேர் எப்போ(து)<br/> ஏற்படு வார்கள்" என்றான் இளையோன்.<br/> <br/> "செல்வம் இல்லார் செல்வர் போலவும்<br/> அழகே இல்லார் அழகியர் போலவும்<br/> காட்டிக் கொள்ளக் கருதும் நிலைமை<br/> ஏற்படும் நாளில் ஏற்படு வார்கள்."<br/> என்று கூறினாள் இளநகை முகத்தினாள்.<br/> "அந்நிலை எப்போ ததையுரை" என்றான்.<br/> "வஞ்சமும் பொய்யும் வளர்ந்தால்" என்றாள்.<br/> அழகிய வஞ்சமும் வேண்டாம்<br/> பழையஊர் நன்றெனப் பகர்ந்தான் பிள்ளையே.<br/> <br/><strong> தலைவி பள்ளிக்குச் சென்ற பிள்ளைகளை எதிர்பார்த்தாள்</strong><br/><strong> ப·றொடை வெண்பா</strong><br/><br/> செங்கதிரை மேற்குத் திசையனுப்பி மாணவர்கள்<br/> பொங்கு மகிழ்ச்சியினால் வீடுவரும் போதாக<br/> <br/> வீட்டுக் குறட்டில்நின்ற நற்றலைவி வேல்விழிகள்<br/> பாட்டையிலே பாய்ச்சிப் பழம்நிகர்த்த தன்மக்கள்<br/> ஏனின்னும் வாரா திருக்கின்றார் என்றெண்ணித்<br/> தேனிதழும் சிற்றிடையும் ஆடா தசையாது<br/> <br/><strong> அன்னை மகிழ்ச்சி</strong><br/> <br/> நின்றாள்; சிரித்தாள்; நிலை பெயர்ந்தாள்; கானத்து<br/> மன்றாடும் மாமயிலாள் "வாரீர்" என அழைத்தாள்.<br/> <br/> உள்ளம் பூரித்தாள் உயிரோ வியங்கள்நிகர்<br/> பிள்ளைகள் வந்தார்கள் பேச்சோடும் பாட்டோடும்!<br/> <br/><strong> வீட்டாரும் விருந்தினரும்</strong><br/> <br/> வீடு மலர்க்காடு; விருந்தினரும் வீட்டாரும்<br/> பாடுகளி வண்டுகள்தாம்; பார்க்கத் தகும்காட்சி!<br/> <br/> எல்லாரும் ஒன்றாய் இருந்து மகிழ்ந்துள்ளம்<br/> வல்லார் இலக்கியத்தை வாரி அருந்துதல்போல்<br/> <br/> சிற்றுணவுண் கின்றார்கள் தித்திக்கும் நீர்பருகி<br/> முற்றத்தில் கையலம்பி முன்விரித்த பாய்நிறையச்<br/> <br/> சென்றமர்ந்தார்! மூத்தார் அடைகாய் சிவக்கவே<br/> மென்றிருந்தார்! நல்லிளைஞர் மேலோரின் வாய்பார்த்து<br/> <br/> மொய்த்திருந்தார்! வீட்டில் விருந்துவந்த மூத்தவரோ<br/> "வைத்துள்ளீ ரேஅந்த மாணிக்கப் பொட்டணத்தைக்<br/> <br/> கொட்டிக் குவித்திடவும் மாட்டீரோ இப்போது!<br/> கட்டாணி முத்தங்கள் காட்சிதர மாட்டாவோ!<br/> <br/> பாட்டொன்று தின்னப் பழமொன்று தாரீரோ!<br/> கேட்கின்றேன் கண்களல்ல! பச்சைக் கிளிகளல்ல!<br/> <br/> வீட்டின் தலைப்பிள்ளாய் வேடப்பா பாடப்பா<br/> வாட்டுளத்தில் இன்பத்தை வாரப்பா" என்றுரைக்க<br/> <br/> மெத்த மகிழ்ச்சியுடன் வேடப்பன் பாடுவதாய்<br/> ஒத்துத் துவங்கினான் ஒன்று:<br/> <br/><strong> வேடப்பன்</strong><br/><br/> திரவிடம் நமது நாடு-நல்ல<br/> திரவிடம் நமது பேச்சு!<br/> <br/> திரவிடர் நாம் என்று களித்தோம்!<br/> திரவிடர் வாழ்வினில் துளிர்த்தோம்!<br/> உரையிலும் எழுத்திலும் செயலிலும் பிறரின்<br/> உருவினை முழுமையும் ஒழித்தோம்!<br/> <br/> செத்தபின் தன்புகழ் ஒன்றே <br/> சிறந்திட வேண்டுதல் கருதி<br/> ஒத்தவர் அனைவரும் எனச்செயல் செய்யும்<br/> உயர்திர விடரின் குருதி!<br/> <br/><strong> மாவரசர்</strong><br/><br/> வேடன் தமிழ்க்கண்ணி வீசி நமதுளமாம்<br/> மாடப் புறாவை மடக்கிக் கவர்ந்ததற்கு<br/> நன்றி எனவுரைத்தார் மாவரசர். நற்றலைவி<br/> ஒன்றுபா டென்றாள் உவந்து:<br/> <br/><strong> நகைமுத்து</strong><br/><br/>      கலையினிற் பெண்ணே இலகு-பல்<br/>      கலையினிற் பெண்ணே இலகு!<br/> நிலையினில் உயர வேண்டும் பெண்ணுலகு!<br/>      மலைவிளக் காகுதல் வேண்டும்! நீ<br/>      மலைவிளக் காகுதல் வேண்டும்!£<br/> புலமைகொள் கீழ்நிலை தனையுலகு தாண்டும்!<br/> <br/> என்று நகைமுத்தாள் பாடினாள்! என்ன இன்பம்<br/> என்று மகிழ்ந்தாள் எழிற்றலைவி! மற்ற<br/> இளையார் தலைக்கொன் றியம்பிடுவார், யாரும்<br/> களையாது காதுகொடுத் தார்<br/> <br/><strong> தென்னை<br/> அறுசீர் விருத்தம்<br/></strong><i> நாவரசு</i><br/> <br/>தலைவிரித்தாய் உடல்இளைத்தாய் ஒற்றைக்கா லால்நின்றாய் தமிழ்நாட் டார்க்குக்<br/>குலைவிரித்துத் தேங்காயும் குளிரிளநீ ரும்கூரைப் பொருளும் தந்தாய்<br/>கலைவிரித்த நல்லார்கள் தாம்பசித்தும், பிறர்பசியைத் தவிர்ப்ப தற்கே<br/>இலைவிரித்துச் சோறிடுவார் என்பதற்கோர் எடுத்துக்காட் டானாய் தெங்கே!<br/><br/><strong>பனை</strong><br/><br/> <i>வீட்டுப்பிள்ளை(க)</i><br/><br/> ஊர்ஏரிக் கரைதனிலே என்னிளமைப்<br/>      பருவத்தில் இட்ட கொட்டை<br/> நீரேதும் காப்பேதும் கேளாமல்<br/>      நீண்டுயர்ந்து பல்லாண் டின்பின்<br/> வாராய்என் றெனைஓலை விசிறியினால்<br/>      வரவேற்று நுங்கும் சாறும்<br/> சீராகத் தந்ததெனில், பனைபோலும்<br/>      நட்புமுறை தெரிந்தா ருண்டோ?<br/> <br/> மா<br/><br/><i> வீட்டுப்பிள்ளை(உ)</i><br/> <br/> காணிக்குப் புறத்தேஓர் பதிவிட்ட<br/>      மாநட்டுக் கண்கா ணித்துக்<br/> கேணித்தண் ணீர்விடுத்தேன் பின்நாளில்<br/>      அதன்நிழலின் கீழ்இ ருந்தேன்<br/> மாணிக்க மாம்பழந்தான் மரகதத்தின்<br/>      இலைக்காம்பில் ஊஞ்ச லாடச்<br/> சேண்எட்டுக் கோலெடுத்தேன் கைப்பிடித்தேன்<br/>      வாய்வைத்தேன் தேன்தேன் தேனே.<br/> <br/><strong> பலா<br/></strong><br/><i> நாவரசு<br/></i> <br/> பால்மணக்கக் கிள்ளுகின்ற பச்சையிலை<br/>      தங்கக்காம் படர்மி லார்கள்<br/> வான்மணக்க உயர்ந்தகிளை அடர்ந்தபலா<br/>      மரத்திற்சிற் றானைக் குட்டி<br/> போல்மணக்கும் பலாப்பழங்கள் அண்ணாந்த<br/>      பொழுதினிலே புதுமை கொள்ள<br/> மேல்மணக்கும் கிளையினிலே, நடுமணக்கும்<br/>      வேர்க்குள்ளும் மணக்கும் நன்றே.<br/> <br/><strong>  மாதுளை<br/></strong><br/><i> வீட்டுப்பிள்ளை(க)<br/></i> <br/> குவிப்புடைய விற்கோல்போல் புதல்எடுத்த<br/>      கோடெல்லாம் பூவும் பிஞ்சும்<br/> உவப்படையச் செய்கின்ற மாதுளையின்<br/>      உதவியினை என்ன சொல்வேன்?<br/> சிவப்புடைய மணிபொறுக்கிச் செவ்வானின்<br/>      வண்ணத்துச் செம்பில் இட்டுச்<br/> சுவைப்பார்கள் எடுத்துண்டால் சுறுக்கென்று<br/>      தித்திக்கச் செய்த தன்றோ!<br/> <br/><strong> வாழை<br/></strong><br/><i>வீட்டுப்பிள்ளை(உ)<br/></i> <br/> தாயடியில் கன்றெடுத்துத் தரையூன்றி<br/>      நீர்பாய்ச்சத் தளிர்த்த வாழைச்<br/> சேயடியில் காத்திருந்தால் தெருத்திண்ணை<br/>      போற்பெரிய இலைகள் ஈயும்;<br/> காயடியில் பெரும்பூவும் கறிக்கீயும்;<br/>      கடைந்தெடுத்த வெண்ணெ யோடும்<br/> ஈயடித்தேன் கலந்துருட்டிப் பழத்தின்நற்<br/>      குலையீயும் இந்தா என்றே.<br/> <br/><strong> களாச் செடி<br/></strong><br/><i> நாவரசு<br/></i><br/> முட்கலப்பும் சிற்றிலையும் கோணலுறு<br/>      சிறுதூறும் முடங்கி மண்ணின்<br/> உட்புகுபூ நாகங்கள் மொய்த்திருத்தல்<br/>      ஒத்துபுதற் களாவே நீ,ஏன்<br/> வெட்கமுற்று வெண்மலர்ப்பல் வெளித்தோன்ற<br/>      நிற்கின்றாய் எளிய நண்டின்<br/> கட்சிறிய கனியெனினும் சுவைபெரிது<br/>      சுவைபெரிது கண்டோ மன்றோ!<br/> <br/><strong> கொய்யாப் பழம்<br/></strong><br/><i> வீட்டுப்பிள்ளை(க)<br/></i> <br/> காட்டுமுயற் காதிலையும், களியானைத்<br/>      துதிக்கைஅடி மரமும் வானில்<br/> நீட்டுகிளைக் கொய்யாதன் நிரல்தங்கத்<br/>      திரள்பழத்தை நம்கண் ணுக்குக்<br/> காட்டுகின்ற போதுகொய் யும்பழம்என்<br/>      போம்கையில் கொய்து வாயில்<br/> போட்டுமென்ற போதேகொய் யாப்பழமென்<br/>      போம்பொருளின் புதுமை கண்டீர்!<br/> <br/><strong> அறுசீர் விருத்தம்<br/></strong><br/> விருந்தினர் மக்கள் தாமும்<br/>      வீட்டினர் மக்கள் தாமும்<br/> பொருந்திடு கனிப்பாட் டுக்கள்<br/>      புகல,மா வரசர் தாமும் <br/> மருந்துநேர் மொழிகொள் நல்ல<br/>      மலர்க்குழல் அம்மை யாரும்<br/> திருந்திய தலைவி தானும்<br/>      தேனாற்றில் உளம்கு ளித்தார்.<br/> <br/><strong> மாவரசர்<br/></strong> <br/> தலைக்கொன்று பாட எண்ணித்<br/>      தொடங்கினீர் உளம்த ழைத்தே<br/> கலைக்கொன்றும் கணக்குக் கொன்றும்<br/>      கழறிட நேர்ந்த தன்றோ!<br/> இலைக்கொன்றும் வைத்த மற்ற<br/>      இன்சுவைக் கறிப டைக்க<br/> மலைக்கின்ற போதும் அன்போ<br/>      வழங்குக என்று கூறும்.<br/> <br/> 'மலர்க்குழ லாளும் நானும்<br/>      கடைக்குப்போய் வருதல் வேண்டும்<br/> விலைக்குள பொருள்கள் வாங்கி<br/>      விரைவினில் மீள்வோம்; வீட்டுத்<br/> தலைவரை, என்றன் அன்பைக் <br/>      காணவோ தணியா ஆவல்<br/> அலைத்தது நெஞ்சே' என்றார்<br/>      மாவர சான நல்லார்.<br/> <br/> நன்றென்று தலைவி சொன்னாள்;<br/>      நாவர சென்னும் பிள்ளை<br/> இன்றென்னை உடன ழைத்துச்<br/>      செல்வீர்கள் அப்பா என்றான்;<br/> என்றென்றும் உன்வ ழக்கம்<br/>      இப்படி யென்று கூறிச்<br/> சென்றனர் பெரியார்; பையன்<br/>      சென்றனன்; தாயும் சென்றாள்.<br/> <br/> வேடப்பன் தனிய றைக்குள்<br/>      இலக்கியம் விரும்பிச் சென்றான்;<br/> கூடத்தில் தம்பி தங்கை<br/>      கதைபேசிக் கொண்டி ருந்தார்;<br/> மாடத்தை நடையை மற்றும்<br/>      வாய்ப்புள்ள இடங்கள் தம்மைச்<br/> சோடித்து மணிவி ளக்கால்<br/>      சோறாக்கத் தலைவி சென்றாள்.<br/> <br/> நறுமலர்க் குழலாள் இன்ப<br/>      நகைமுத்தாள் ஒருபு றத்தில்<br/> சிறுவர்பால் எழுது கோலும்<br/>      சிறுதாளும் கேட்டுப் பெற்று<br/> நிறைமகிழ் நெஞ்சு கொள்ள<br/>      நினைவோஓர் உருவைக் கொள்ள<br/> உறுகலை அனைத்தின் மேலாம்<br/>      ஓவியம் வரைந்தி ருந்தாள்.<br/> <br/><strong> எண்சீர் விருத்தம்<br/></strong><br/><strong> வேடப்பன்
<br/></strong> <br/> திறந்திருந்த சுவடியிலே வேடப் பன்தன்<br/>      திறந்தவிழி செல்லவில்லை; இதுவ ரைக்கும்<br/> இறந்திருக்கும் மங்கையரி லேனும் மற்றும்<br/>      இனிப்பிறக்கும் மங்கையரி லேனும் அந்த<br/> நிறைந்திருக்கும் அழகுநகை முத்தாள் போன்றாள்<br/>      இல்லையென நினைக்கின்றேன்! பேசும் பேச்சால்<br/> சிறந்திருக்கும் செந்தமிழ்க்கும் சிறப்பைச் செய்தாள்<br/>      சிற்பத்திற் பெரும்புரட்சி செயப் பிறந்தாள்.<br/> <br/> காணுதற்குக் கருவியோ கயற்கண் இன்பக்<br/>      காட்சிதரும் பொருளன்றோ! வீழ்ந்தார் வாழ்வைப்<br/> பூணுதற்கே இதழோரப் புன்ன கைதான்!<br/>      பூவாத புதுக்காதல் பூக்க நோக்கி<br/> ஆணினத்தைக் கவர்கின்றாள்! நிலாமு கத்தாள்;<br/>      தனியழகை அணிமுரசம் ஆர்க்கின் றாளே!<br/> பேணுதற்குத் திருவுளங்கொள் வாளோ! என்றன்<br/>      பெற்றோர்பால் இல்லைஎனைப் பேணும் பெற்றி!<br/> <br/><strong> அவள்மேற் காதல்<br/></strong> <br/> அடுக்கிதழில் நகைதோன்றும் போதில் எல்லாம்<br/>      அறங்காக்கும் அவள்நெஞ்சம் வெளியில் தோன்றும்;<br/> மடுப்புனலைப் புன்செய்உழ வன்பார்த் தல்போல்<br/>      மங்கைஎனை நோக்குகின்றாள் எனினும், வாழ்வில்<br/> அடுத்திருக்கும் கருத்துண்டோ! யாதோ! ஐயோ!<br/>      அவள்எனக்குக் கிடைப்பாளோ! துயர்கொள் வேனோ!<br/> எடுத்தடிவைப் பாள்இடையோ அசையும் வஞ்சி<br/>      இன்பக் களஞ்சியம்நல் லழகின் வெற்றி.<br/> <br/> பொழிகதிரை மறைந்தொளிகொள் முகிலைப் போலப்<br/>      புனைஆடை பொன்னொளியைப் பெற்ற தென்றால்<br/> அழகுடையாள் திருமேனி என்னே! என்னே!<br/>      அடைவுசெயும் அன்னம்போல் நடையாள்! யாழும்<br/> குழலும்போய்த் தொழுகின்ற குரலால் பாடிக்<br/>      கொஞ்சினாள்! கருங்குயிலாள் திரும்புந் தோறும்<br/> மழைமுகிலின் கூந்தலிலே பலம லர்கள்<br/>      மந்தார வானத்து மின்னலாகும்!<br/> <br/> புதுநூலின் முதல்ஏட்டில் கயிறு சேர்த்தும்<br/>      பொன்னான தன்காதல் இலக்கி யத்தில்<br/> இதுவரைக்கும் உளஞ்செலுத்தி இருந்தான்; தந்தை
<br/>      இல்லத்தில் புகுந்ததையும் உணரான்; மற்றும்<br/> அதிர்நடையார் மாவரசும், மனைவி தானும்<br/>      அங்குற்றார் என்பதையும் உணரான்; அன்னை<br/> எதிர்வந்தாள் "வேடப்பா" என்றாள், "அம்மா"<br/>      என்றெழுந்தான் உணவுபடைத் திருத்தல் கண்டான்.<br/> <br/> நகைமுத்தாள் பசியில்லை யென்று சொன்னாள்;<br/>      நன்றென்று மலர்க்குழலி சொல்லிப் போனாள்:<br/> தொகைமுத்துக் குவித்தாலும் ஒன்றில் நெஞ்சைத்<br/>      தோய்த்தாரை மாற்றுவதே அருமை அன்றோ?<br/> அகத்தினரும் விருந்தினரும் அமர்ந்தி ருக்க,<br/>      அன்புள்ள இல்லத்தின் தலைவி பூத்த<br/> முகத்தினளாய் உணவுபடைக் கின்றாள்! இங்கே<br/>      முன்னறையில் நகைமுத்தாள் சென்றுட் கார்ந்தாள்!<br/> <br/><strong> நகைமுத்து<br/></strong><br/> முதலேட்டில் சிலவரிகள் படித்துத் தீர்க்க<br/>      மூன்றுமணி நேரமா வேடப் பர்க்கே<br/> எதில்நினைவு செலுத்தினார்? எனவி யந்தே<br/>      எழில்நகைமுத் தாள் புனைந்த ஓவி யத்தை<br/> அதேசுவடி மேல்வைத்தாள், உற்றுப் பார்த்தாள்;
<br/>      அவன்சிரித்தான்; அவள் சிரித்தாள் 'அன்ப ரேநீர்<br/> இதுவரைக்கும் யாரைநினைத் திருந்தீர்?' என்றாள்;<br/>      'உனை'யென்றான்; 'யான்பெற்றேன் பெரும்பே'றென்றாள்.<br/> <br/> ஏதேதோ கேட்டிருந்தாள் வேடப் பன்பால்!<br/>      என்னென்ன வோசொன்னான் அவன்அ வட்கே!<br/> காதோடு 'நும்பெற்றோ ரிடத்தில் இந்தக்<br/>      கடிமணத்தின் முடிவுதனைக் கேட்பீர்' என்றாள்.<br/> ஓதிவிட்டார் முடிவென்றான் வேடப் பன்தான்.<br/>      உளம்பூத்தாள்! வாய்பதறி விருந்த ருந்தித்<br/> தீதின்றிக் கையலம்பு வோர்கள் கேட்கத்<br/>      திருமணம்எந் நாளென்றாள்! பிழைக்கு நைந்தாள்!<br/> <br/> கைகழுவும் நினைப்பில்லை! சோற்றி லேனும்<br/>      கடுகளவு புசித்தானா இல்லை. காதற்<br/> பொய்கையிலே வீழ்ந்திட்டான்! கரைகா ணாமல்<br/>      புலன்துடித்தான்! நகைமுத்தாள் புறம்போய் ஓர்பால்<br/> வைகைநறும் புனலாடிக் கோடை வெப்பம்<br/>      மாற்றுவது எந்நாளென் றெண்ணி யெண்ணிச்<br/> செய்கைஇழந் தமர்ந்திட்டாள். "நாங்கள் ஊர்க்குச்<br/>      சென்றுவரு கின்றோம்"என் றுரைத்தார் தந்தை!<br/> <br/> தந்தைமொழி அதிர்வேட்டால் மங்கை நொந்தாள்;<br/>      தவித்திட்டான் வேடப்பன்! வீட்டுக் காரர்<br/> 'இந்தஇருள் நேரத்தில் செல்வ தென்ன?<br/>      இருந்துநா ளைப்பபோக லாம்'என் றார்கள்.<br/> வந்தவர்கள் மன்னிப்பு வேண்டி னார்கள்.<br/>      வண்டிவந்து வீட்டெதிரில் நிற்கக் கண்டார்.<br/> வெந்தனவாம் இரண்டுள்ளம். நன்றி கூறி<br/>      வெளிச்சென்றார்! வீட்டினரும் உடன்தொ டர்ந்தார்!<br/> <br/><strong> பிரிந்தாள்<br/></strong><br/> நூறுமுறை அவள் பார்த்தாள் அவனை! ஆளன்<br/>      நூறுமுறை நோக்கினான், இனிது பெற்ற<br/> பேறுதனை இழப்பாள்போல் குறட்டி னின்று<br/>      பெயர்த்தஅடி கீழ்ப்படியில் வைக்கு முன்னர்<br/> ஆறுமுறை அவள்பார்த்தாள், அவனும் பார்த்தான்!<br/>      அவள்வண்டிப் படிமிதித்தாள், திரும்பிப் பார்த்தாள்!<br/> ஏறிவிட்டாள்! ஏறிவிட்டார் விருந்தி னர்கள்!<br/>      இனிதாக வாழ்த்துரைகள் மாற்றிக் கொண்டார்.<br/> <br/> வண்டிநகர்ந் தது; மாடு விரைந்த தங்கே!<br/>      மங்கையவள் தலைசாய்த்து வேடப் பன்மேல்<br/> கெண்டைவிழி யைச்செலுத்தி மறைந்தாள்! நெஞ்சைக்<br/>      கிளிபறித்துப் போனதனால் மரம்போல் அங்கே<br/> தண்டமிழ்த்தேன் உண்டவர்கள் பொருளை எண்ணித்<br/>      தனிப்பார்போல் தனித்திருந்தான்; அவன்தாய் ஆன<br/> ஒண்டொடியாள் உட்சென்றாள், நகைமுத் தாளின்<br/>      ஓவியத்தில் தன்மகனின் உருவைக் கண்டாள்.<br/> <hr noshade="" width="50%"/>
<center><h3>மூன்றாம் பகுதி </h3> </center>1. <strong>திருமணம்</strong><br/><br/><strong>வேடப்பனுக்கு மீண்டும் வாய்ப்பு</strong><br/> <br/> வில்லியனூர் மாவரசு, மலர்க்குழல், நாவரசு, நகைமுத்து<br/> ஆகியோர் மணவழகன் வீட்டுக்கு விருந்தினராய் வந்தபோது<br/> மணவழகன் மகனான வேடப்பனின் உள்ளங் கவர்ந்து<br/> சென்றாளன்றோ நகைமுத்து?-இங்கு...<br/> <br/> <strong>ப·றொடை வெண்பா</strong><br/><br/> புதுவை மணவழகன் பொன்னின் பரிதி<br/> எதிரேறு முன்னர் இனிய உணவருந்திப்<br/> <br/> பட்டுக் கரைவேட்டி கட்டி,நீளச் சட்டையிட்டுச்<br/> சிட்டைமுண்டு மேல்துவளச் சென்று கடைச்சாவி<br/> <br/> ஓர்கையால் தூக்கி ஒருகை குடையூன்றி<br/> ஆரங்கே என்றழைத்தான் தங்கம் அருகில்வந்தாள்.<br/> <br/> 'ஆளும் கணக்கருமோ அங்குவந்து காத்திருப்பார்<br/> வேளையடு சென்று கடைதிறக்க வேண்டுமன்றோ?<br/> <br/> பாடல் உரைகேட்கப் பச்சைப் புலவரிடம்<br/> வேடப்பன் சென்றுள்ளான் வந்தவுடன், வில்லியனூர்<br/> <br/> சின்னா னிடம்அனுப்பித் தீராத பற்றான<br/> ஐந்நூறு ரூபாயை அட்டியின்றிப் பெற்றுவரச்<br/> <br/> சொல்' என்று சொல்லிநின்றான் தூய மணவழகன்.<br/> 'நல்லதத்தான்' என்று நவின்றாள் எழில் தங்கம்!<br/> <br/> காலிற் செருப்பணிந்து கைக்குடையை மேல்விரித்து<br/> மேலும் ஒருதடவை மெல்லிமுகம் தான்நோக்கிச்<br/> <br/> சென்றான் மணவழகன்.  செல்லும் அழகருந்தி<br/> நின்றாள், திரும்பினாள் நெஞ்சம் உருகித்தங்கம்!<br/> <br/> கன்னலைக் கூவிக் கடிதழைத்தாள்! சின்னவனாம்<br/> பொன்னப்பன் மேல்முகத்தைப் போட்டணைத்தாள்<br/>........................... அன்னவர்க்குப்<br/> பாங்காய் உடையுடுத்திப் பள்ளிக் கனுப்பிவைத்தாள்.<br/> தாங்கா விருப்பால் தலைப்பிள்ளை வேடப்பன்<br/> <br/> இன்னும் வரவிலையே என்றே எதிர்பார்த்தாள்.<br/> பொன்மலைபோல் வந்திட்டான் பூரிக்கின் றாள் தங்கம்!<br/> <br/> 'பச்சைப் புலவர் பகர்ந்தவை என்'என்று<br/> தச்சுக் கலைப்பொருளாம் தங்கம் வினவிடவே,<br/> <br/> 'நல்லபுற நானூற்றில் நான்கும், திருக்குறளில்<br/> 'கல்வி' ஒருபத்தும் கடுந்தோல் விலக்கிச்<br/> <br/> சுளைசுளையாய், அம்மா சுவைசுவையாய் உண்டேன்.<br/> இளையேன்நான் செந்தமிழின் இன்பத்தை என்னென்பேன்?<br/> <br/> என்றுரைத்தான் வேடப்பன். 'என்னப்பா வேடப்பா <br/> உன்அப்பா சொல்லியதை உற்றுக்கேள்' என்றாள்தாய்:<br/> <br/> 'சின்னானை வில்லியனூர் சென்றுநே ரிற்கண்டே<br/> ஐந்நூறு ரூபாயை அட்டியின்றி வாங்கிவா'<br/> <br/> என்றுபுகன் றார்தந்தை இப்போதே நீ செல்வாய்'<br/> என்றுதன் பிள்ளைக்கு இயம்பினாள் தங்கம்.<br/> <br/> அகமும் முகமும் அலர்ந்தவனாய், "அம்மா<br/> மிகவும் மகிழ்ச்சி" என்று வேடப்பன் சென்றான்.<br/> <br/> அமைய அவர்கட்கே ஆனகறி எண்ணிச்<br/> சமையலுக்குத் தங்கம்சென் றாள்.<br/> <br/>2. <strong>அவள் அண்டையில் அவன்</strong><br/> <br/><strong> அறுசீர் விருத்தம்</strong><br/> <br/> தன்கடை மீத மர்ந்து<br/>      சரக்குகள் நிறுத்தி ருந்த<br/> சின்னானை வணங்கி, என்ன<br/>      செய்திஎன் றினிது கேட்டுப்<br/> பின்; அவன் 'அமர்க' என்னப்<br/>      பேசாமல் ஒருபால் குந்திப்<br/> பன்மக்கள் அகன்ற பின்பு<br/>      வேடப்பன் பணத்தைக் கேட்டான்.<br/> <br/> 'இளகிப்போ யிற்று நீவிர்<br/>      ஈந்திட்ட நல்ல வெல்லம்;<br/> புளிநல்ல தாய்இ ருந்தால்<br/>      பொதிஐந்து வேண்டும் தம்பி;<br/> மிளகென்ன விலை கொடுப்பீர்?<br/>      வெந்தயம் இருப்பில் உண்டோ?<br/> களிப்பாக்கு விலைஎவ் வாறு?<br/>      கழறுக' என்றான் சின்னான்.<br/> <br/> 'இளகிய வெல்லம் மாற்றி<br/>      நல்லதாய் ஈவோம் இன்றே;<br/> புளியோகை யிருப்பி லில்லை;<br/>      பொதிக்கொரு நூறு ரூபாய்<br/> மிளகுக்கு விலைஏ றிற்று;<br/>      வெந்தயம் வரவே யில்லை;<br/> களிப்பாக்கு நிறம்ப ழுப்புக்<br/>      கணிசமாய் இருப்பி லுண்டு.<br/> <br/> 'சரக்குவந் தெடுத்துப் போவீர்<br/>      தவணைக்குத் தருகின் றோமே!<br/> இருக்கின்ற பற்றை மட்டும்<br/>      இன்றைக்குத் தீர்த்தால் போதும்;<br/> வரத்திய சரக்குக் காக <br/>      வாணிகர் வந்து குந்தி<br/> விரிக்கின்றார் கணக்கை' என்று <br/>      வேடப்பன் இனிது சொன்னான்.<br/> <br/> ஐந்நூறு ரூபாய் எண்ணி<br/>      அளித்தனன் சின்னான்; யாவும்<br/> இன்னொரு முறையும் எண்ணி<br/>      இடுப்பினில் வாரிக் கட்டிச்<br/> சின்னானை வணங்கி, 'அண்ணா<br/>      சென்றுநான் வருவே' னென்று<br/> முன்னுற நடந்தான் அந்த<br/>      மொய்குழல் வீட்டை நோக்கி.<br/> <br/> மாவர சான தந்தை,<br/>      மலர்க்குழல் என்னும் அன்னை,<br/> நாவரச சான தம்பி,<br/>      உடன்வர நகைமுத் தென்னும் <br/> பாவையும் விருந்தாய் வந்தாள்;<br/>      என்னுளந் தனிற்ப டிந்தாள்;<br/> ஓவியம் வல்லாள்; என்றன்<br/>      உருவையும் எழுதி னாளே!<br/> <br/> என்னையே தனியி ருந்து<br/>      நோக்குவாள்; யான்நோக் குங்கால்<br/> தன்னுளம் எனக்கீ வாள்போல்<br/>      தாமரை முகம்க விழ்ந்து<br/> புன்னகை புரிவாள்; யானோர்<br/>      புறஞ்சென்றாள் அகந்து டிப்பாள்;<br/> பின்னிய இரண்டுள்ளத்தின்<br/>      பெற்றியும் அறிந்தார் பெற்றோர்.<br/> <br/> வீட்டைவிட் டகலு தற்கு<br/>      மெல்லியோ உள்ளம் நைந்தாள்!<br/> பூட்டிய வண்டி தன்னில்<br/>      பலர்ஏறப் புறத்தில் குந்தி<br/> வாட்டிய பசிநோ யாளி<br/>      வட்டித்த சோற்றி லேகண்<br/> நாட்டுதல் போல்என் மேல்கண்<br/>      நாட்டினாள் இமைத்த லின்றி!<br/> <br/> தலைக்குழல் மேற்செவ் வந்தி!<br/>      தாமரை, முகமும் வாயும்!<br/> மலைக்கின்ற மூக்கெள் ளின்பூ!<br/>      வாய்த்தசெங் காந்தள் அங்கை!<br/> குலுக்கென இடைகு லுங்கச்<br/>      சிரித்தென்னைக் கொல்லு முல்லை!<br/> மலர்க்காட்டை ஏற்றிச் சென்ற<br/>      வண்டியை மறந்தே னில்லை!<br/> <br/> என்நிலை அறிய வில்லை<br/>      என்பெற்றோர்; மங்கை நல்லாள்<br/> தன்னிலை அறிய வில்லை<br/>      தனைப்பெற்றோர்! ஏனோ பெற்றார்<br/> முன்நிலை வேறு நாங்கள்<br/>      முழுநீளக் குழந்தை அந்நாள்;<br/> நன்னிலை காண வேண்டும்<br/>      நான்அவள், மணவ றைக்குள்!<br/> <br/> வேடப்பன் நகைமுத் தாளின்<br/>      நினைவொடு விரைந்து சென்றான்.<br/> வீடப்பு றத்தே தோன்ற<br/>      வீட்டுக்குப் பின்பு றத்தில்<br/> மாடப்பு றாவைக் கண்டான்<br/>      மாமர நீழ லின்கீழ்!<br/> தேடக்கி டைத்த தேஎன்<br/>      செல்வமென் றருகிற் சென்றான்.<br/> <br/> பழந்தமிழ்ச் சுவடித் தேனைப்<br/>      பருகுவான் எதிரிற் கண்டாள்;<br/> இழந்ததன் பெருஞ்செல் வத்தை<br/>      'இறந்தேன் நான் பிறந்தேன்' என்றாள்<br/> 'தழைத்தமா மரநி ழற்கீழ்<br/>      எனக்கென்றே தனித்தி ருந்தாய்<br/> விழைந்தஉன் பெற்றோர் மற்றோர்<br/>      வீட்டினில் நலமோ' என்றான்.<br/> <br/> 'தந்தையார் புதுவை சென்றார்;<br/>      தாயாரோ அண்டை வீட்டிற்<br/> குந்தியே கதைவ ளர்ப்பார்;<br/>      குப்பத்துப் பெருமாள் தாத்தா<br/> வந்தனர் அவர்தாம் வீட்டு<br/>      வாயிலில் தூங்கு கின்றார்;<br/> செந்தமிழ்ப் பள்ளி சென்றார்<br/>      சிறியவர்! ஆத லாலே;<br/> <br/> கருமணற் கடலோ ரத்தில்<br/>      பிறர்வரக் கண்ட நண்டு<br/> விரைந்தோடு வதுபோல் ஓட<br/>      வேண்டிய தில்லை, சும்மா<br/> இரும்;மணம், காற்று, நீழல்<br/>      இவற்றிடை ஒன்று கேட்பேன்;<br/> திருமணம் எந்நாள்? நாம்,மேல்<br/>      செயத்தக்க தென்ன?' என்றாள்<br/> <br/> 'நகைமுத்தை விரும்பு கின்றேன்<br/>      நாளைக்கே மணக்க வேண்டும்<br/> வகைசெய்க அப்பா என்று<br/>      வாய்விட்டு நானா சொல்வேன்?<br/> நிகரற்றாய் உன்பெற் றோர்பால்<br/>      நீசொன்னா லென்ன?' என்றான்;<br/> 'மகளுக்கு நாண மில்லை<br/>      என்பார்கள்; மாட்டேன்' என்றாள்.<br/> <br/> இல்லத்துள் தாய்பு குந்தாள்;<br/>      'எங்குள்ளாய் நகைமுத்' தென்றே<br/> செல்வியை அழைத்தாள்; மங்கை<br/>      திடுக்கிட்டு வீடு சென்றாள்.<br/> வில்லினின் றம்பு போல<br/>      வேடப்பன் கொல்லை நீங்கி<br/> நல்லபிள் ளைபோல் வீட்டு<br/>      வாயிலுள் நடக்கலானான்.<br/> <br/> மலர்க்குழல் கண்டாள் 'ஓ!ஓ!<br/>      வேடப்பா வாவா' என்றாள்.<br/> 'நலந்தானே அப்பா அம்மா?<br/>      நலந்தானே தம்பி தங்கை?<br/> அலம்புக கைகால் வந்தே<br/>      அமரப்பா சாப்பி டப்பா<br/> இலைபோட்டா யிற்று வாவா<br/>      வேடப்பா' எனப்ப கர்ந்தாள்.<br/> <br/> 'தண்டலுக் காக வந்தேன்;<br/>      அப்படி யேஇங் கும்மைக்<br/> கண்டுபோ கத்தான் வந்தேன்;<br/>      கடைக்குநான் போக வேண்டும்<br/> உண்டுபோ என்கின் றீர்கள்<br/>      உண்கின்றேன்' எனவே டப்பன்<br/> உண்டனன்; உண்ணக் கண்ட<br/>      நகைமுத்தோ உவப்பை உண்டாள்.<br/> <br/> 'குப்பத்துப் பெருமாள் தாத்தா<br/>      குறட்டைவிட் டுறங்கி னாரே;<br/> எப்படிச் சென்றார்? நீயிங்<br/>      கிருந்தாயே நகைமுத் தாளே!<br/> அப்படி அவர்சென் றாலும்<br/>      நீயன்றோ அழைக்க வேண்டும்<br/> தப்புநீ செய்தாய்' என்று<br/>      தாய்மலர்க் குழலி சொன்னாள்.<br/> <br/> இவ்வாறு சொல்லும் போதே<br/>      கொல்லையி லிருந்த தாத்தா<br/> 'எவ்விடம் சென்று விட்டேன்<br/>      இங்குத்தான் இருக்கின் றேனே;<br/> செவ்வாழை தனில்இ ரண்டு<br/>      சிற்றணில் நெருங்கக் கண்டேன்<br/> அவ்விரண் டகன்ற பின்னர்<br/>      வந்தேன்நான்' என்று வந்தார்.<br/> <br/> உணவினை முடித்த பின்னர்<br/>      'ஊருக்குச் செல்ல வேண்டும்<br/> மணிஒன்றும் ஆயிற்'றென்று<br/>      மலர்க்குழ லிடத்திற் சொன்னான்.<br/> 'துணைக்குநான் வருவேன் தம்பி;<br/>      தூங்குவாய் சிறிது நேரம்<br/> உணவுண்ட இளைப்புத் தீரும்<br/>      உணர்'என்றார் பெருமாள் தாத்தா.<br/> <br/> 'இளைப்பாறிச் செல்க தம்பி'<br/>      எனமலர்க் குழலும் சொன்னாள்.<br/> ஒளிமுத்து நகையோ, ஓடி<br/>      உயர்ந்தஓர் பட்டு மெத்தை<br/> விளங்குறு மேல் விரிப்பு,<br/>      வெள்ளுறைத் தலைய ணைகள்<br/> மளமள வென்று வாரி<br/>      வந்தொரு புறத்தில் இட்டாள்.<br/> <br/> படுக்கையைத் திருத்தம் செய்து<br/>      வேடப்பன் படுத்தி ருந்தான்;<br/> இடைஇடை நகைமுத் தாளும்<br/>      இளநகை காட்டிச் செல்வாள்;<br/> சுடுமுகத் தாத்தா வந்து<br/>      'தூங்கப்பா' என்று சொல்வார்;<br/> கடைவிழி திறந்த பாங்கில்<br/>      கண்மூடிக் கிடந்தான் பிள்ளை.<br/> <br/><strong>3. தந்தையார் இருவருக்கும் சண்டை</strong><br/> <br/><strong> எண்சீர் விருத்தம்</strong><br/> <br/> மணவழகன், கடையினிலே வணிக ரோடு<br/>      வரவிருக்கும் சரக்குநிலை ஆய்ந்து பார்த்துக்<br/> கணக்கெடுத்துக் கொண்டிருந்தான். அந்நே ரத்தில்<br/>      கருப்பண்ணன் எனும்ஒருவன் குறுக்கில் வந்து<br/> 'மணவழக ரே,ஆயிரத்தைந் நூறு<br/>      மாவரசர்க் கேநீவிர் தருதல் வேண்டும்<br/> பணமுழுதும் வாங்கிவரச் சொன்னார்' என்றான்;<br/>      பதைத்திட்டான் மணவழகன் மானம் எண்ணி!<br/> <br/> 'சீட்டேதும் தந்தாரோ? உன்னி டத்தில்<br/>      செலுத்துவது சரியில்லை அறியேன் உன்னை;<br/> கூட்டத்தின் நடுவினிலே குறுக்கிட் டாயே<br/>      கூறுகநீ மாவரச ரிடத்தில்' என்றான்;<br/> 'கேட்கின்றோம் கொடுத்தபணம் எரிச்சல் என்ன?<br/>      கெட்டநினைப் புடையவர்நீர்' என்று கூறி<br/> நீட்டினான் தன்நடையைக் கருப்பண் ணன்தான்<br/>      நீருகுத்தான் மணவழகன் இருகண் ணாலும்.<br/> <br/> வந்திட்டான் மாவரசன் எதிரில் நின்று<br/>      'வைகீழே என்பணத்தை' என்று சொன்னான்;<br/> நொந்திட்டான் மணவழகன்' நொடியில் எண்ணி<br/>      நூற்றுக்கு முக்காலாம் வட்டி போட்டுத்<br/> தந்திட்டான்; மாவரசன் பெற்றுக் கொண்டான்;<br/>      'தகாதவரின் நட்பாலே மானம் போகும்'<br/> இந்தமொழி சொன்னமண வழகன் தன்னை<br/>      ஏசிமா வரசன்தான், ஏக லானான்.<br/> <br/> 'மாவரசன் தன்னைநான் பணமா கேட்டேன்<br/>      வைத்துவைப்பாய் என்றுரைத்தான் வாங்கி வந்தேன்;<br/> யாவரொடும் பேசிநான் இருக்கும் போதில்<br/>      எவனோவந் தெனைக்கேட்டான் பணங் கொடென்று<br/> நோவஉரைத் திட்டானே தீயன் என்னை<br/>      நூறாயிரம் கொடுக்கல் வாங்கல் உள்ளேன்<br/> நாவால்ஓர் வசைகேட்ட தில்லை என்று<br/>      நனிவருந்தி மணவழகன் அழுதி ருந்தான்.<br/> <br/> மணவழகன் வழக்கறிஞ னிடத்திற் சென்றான்<br/>      மானக்கே டிதற்கென்ன செய்வ தென்று<br/> தணிவற்றுப் பதறினான்; பொய்வ ழக்குத்<br/>      தான்தொடங்க வழக்கறிஞன் சாற்ற லானான்.<br/> இணங்கமறுத் தவனாகி நண்பர் பல்லோர்<br/>      இடமெல்லாம் இதைச்சொல்லி வருந்த லானான்;<br/> துணைவியிடம் சொல்வதற்கு வீடு வந்தான்;<br/>      தொடர்பாக நடந்தவற்றைச் சொல்லித் தீர்த்தான்.<br/> <br/><strong>4. எதிர்பாராத இடைஞ்சல்</strong><br/> <br/><strong> அகவல்</strong><br/> <br/> "நண்புளார் தீமை நாடினும் அதனைப்<br/> பண்புளார் பொறுப்பர்; பகைமை கொள்ளார்<br/> தாவுறும் உங்கள் தகைமையை அந்த <br/> மாவர சாலோ மாற்ற முடியும்?<br/> தீதுசெய் தார்க்கும் நன்மை செய்வர்<br/> மூது ணர்ந்தவர் முனிவு செய்யார்;<br/> அத்தான் மறப்பீர்; அகம்நோ காதீர்"<br/> என்று தேறுதல் இயம்பினாள் தங்கம்.<br/> <br/> மகன்வே டப்பன் வந்து சேர்ந்தான்;<br/> தந்தை யாரிடம் சாற்று கின்றான்;<br/> "சின்னான் தந்தான் ஐந்நூறு ரூபாய்<br/> மணிபத் தாகிற்று மாவர சில்லம்<br/> அருகில் இருந்ததால் அங்குச் சென்றேன்;<br/> மலர்க்கு ழலம்மையார் வற்புறுத் தியதால்<br/> உண்டேன்; சற்றே உறங்கினேன்; என்னுடன்<br/> பெருமாள் தாத்தா வருவா ரானார்."<br/> <br/> மகன்சொல் கேட்ட மணவழ கன்தான்<br/> முகங்கன லாக "முட்டாள்! முட்டாள்!<br/> செல்ல லாமோ தீயன் வீடு?<br/> மதியார் வீடு மிதியார் நல்லார்!<br/> பொல்லாப் பிள்ளை நில்லா தேஎதிர்<br/> போபோ!" என்று புகல லானான்.<br/> <br/> தங்கம் மகனைத் தன்கையால் அணைத்து<br/> "மாவர சின்று மதிப்பிலா வகையில்<br/> நடந்ததால் அப்பா நவின்றார் அப்படி;<br/> கடைக்குப் போயிரு கண்ணே" என்றாள்;<br/> அடக்க முடியாத் துன்பம்<br/> படைத்த வேடப்பன் சென்றான் பணிந்தே.<br/> <br/><strong>5.  பகை நண்பாயிற்று</strong><br/><br/><strong> ப·றொடை வெண்பா</strong><br/><br/> தாழ்வாரந் தன்னிலொரு சாய்வுநாற் காலியிலே<br/> வாழ்வில் ஒருமாசு வந்ததென எண்ணி<br/><br/> மணவழகன் சாய்ந்திருந்தான். மாற்றுயர்ந்த தங்கம்<br/> துணைவனுக்கோர் ஆறுதலும் சொல்லி அருகிருந்தாள்.<br/> <br/> தங்கம்என்று கூவித் தடியூன்றி அப்பெருமாள்<br/> அங்குவர லானார்; அகமகிழ்ந்தார் அவ்விருவர்.<br/> <br/> சாய்ந்திருக்க நாற்காலி தந்தார்; பருகப்பால்<br/> ஈந்து, நலங்கேட்டே எதிரில் அமர்ந்தார்கள்.<br/> <br/> "வேடப்ப னோடுதான் வில்லிய னூரினின்று<br/> வாடகை வண்டியிலே வந்தேன்; கடைத்தெருவில்<br/><br/>  வெண்காயம் என்ன விலையென்று கேட்டுவந்தேன்<br/> சுண்டைக்காய் வாங்கிவரச் சொன்னாளென் பெண்டாட்டி.<br/> <br/> வில்லிய னூரில்ஓர் வேடிக்கை கண்டேன்உம்<br/> செல்வனைப் பற்றிய செய்திஅது! சொல்லுகிறேன்:<br/> <br/> 'பத்து மணிஇருக்கும் பாவை நகைமுத்தாள்<br/> புத்தகமும் கையுமாய் வீட்டுப் புறத்தினிலே<br/> <br/> உள்ளதொரு மாமரத்தின் நீழலிலே உட்கார்ந்து<br/> தெள்ளு தமிழில் செலுத்தியிருந் தாள்கருத்தை;<br/> <br/> வேடப்பன் வந்தான் விளைந்தவற்றை என்சொல்வேன்!<br/> 'தேடக் கிடைத்தஎன் செல்வமே' என்றான்.<br/> <br/> மறைந்துநான் கேட்டிருந்தேன் வஞ்சியின் பேச்சை!<br/> 'இறந்தேன் நான்இன்று பிறந்தேன்' எனப் புகன்றாள்<br/> <br/> அன்பின் பெருக்கத்தை அன்னவர்பால் நான்கண்டேன்;<br/> 'என்று மணம் நடக்கும்?' என்றுகேட் டாள்பாவை.<br/> <br/> 'பெற்றோர்பால் நீநமது பேரன்பைக் கூறிமணம்<br/> இற்றைக்கே ஈடேற ஏற்பாடு செய்'என் றாள்.<br/> <br/> 'நீதான்சொல்' என்றுரைத்தான் வேடப்பன்! நேரிழையாள்,<br/> 'ஓதுவேன். நாணமில்லா ஒண்டொடிஎன் பார்'என்றாள்.<br/> <br/> இவ்வாறு பேசி இருந்தார்கள் அன்னவற்றை<br/> அவ்வாறே சொல்ல அறியேன்; அதேநேரம்<br/> <br/> வீட்டினின்று தாயழைத்தாள் மெல்லி மறைந்தாளே.<br/> ஓட்ட மெடுத்தானே வேடப்பன் உட்சென்றான்.<br/> <br/> 'வா'என் றழைத்தாள் மலர்க்குழலி சோறிட்டாள்,<br/> பாவையவள் வேடப்பன் பார்க்க உலவியதும்,<br/> <br/> மெத்தையைத் தூக்கிவந்து தாழ விரித்ததுவும்,<br/> முத்துச் சிரிப்பை முகத்தில் பரப்பியதும்<br/> <br/> வேடப்பன் தூங்குவது போலே விழிமூடி<br/> ஆடுமயில் வந்தால் அழகைப் பருகுவதும்,<br/> <br/> எவ்வாறு ரைப்பேன்காண் யானோர் கவிஞனா?<br/> இவ்வேளை இந்தநொடி ஏற்பாடு செய்திடுக!<br/> <br/> இன்றே செயத்தக்க இன்பமணத் தைநாளைக்<br/> கென்றால், துடிக்கும் இளமைநிலை என்னவாகும்?"<br/> <br/> என்றார் பெருமாள்.  இவையனைத்தும் கேட்டிருந்த<br/> குன்றொத்த தோளானும் தங்கக் கொடியும்<br/> <br/> மயிர்கூச் செறிய மகிழ்ச்சிக் கடலில்<br/> உயிர்தோயத் தங்கள் உடலை மறந்தே<br/> <br/> கலகலென வேசிரித்தும் கைகொட்டி ஆர்த்தும்<br/> உலவியும் ஓடியும் ஊமை எனஇருந்தும்<br/> <br/> பேசத் தலைப்பட்டார் "எங்கள் பெரியபிள்ளை<br/> யின்காதல் நெஞ்சினிலே வாழுகின்ற வஞ்சியைஎம்<br/> <br/> சொத்தெலாம் தந்தேனும் தோதுசெய மாட்டோமா?<br/> கத்தினான் மாவரசன் கண்டபடி ஏசிவிட்டான்.<br/> <br/> என்பிள்ளை தன்மகள்மேல் எண்ணம்வைத்தான் என்னில், அவன்<br/> பொன்னடியை என்தலைமேல் பூண மறுப்பேனா?<br/> <br/> என்பிள்ளை உள்ளம், அவன் ஈன்றகிளிப் பிள்ளையுள்ளம்<br/> ஒன்றானால் எங்கள் பகையும் ஒழியாதோ!"<br/> <br/> என்றான் மணவழகன், ஏதுரைத்தாள் தங்கம்எனில்,<br/> "இன்றேநீர் வில்லியனூர் ஏகுகதாத் தாதாத்தா!<br/> <br/> எங்கள் மகன்கருத்தை எம்மிடம்சொன் னீர்அதுபோல்<br/> திங்கள்முகத் தாள்கருத்தை அன்னவர்பால் செப்பி<br/> <br/> மணத்தை விரைவில் மணமகன் வீட்டில்<br/> பணச்செலவு நேர்ந்தாலும் பாங்காய் நடத்த<br/> <br/> உறுதிபெற்று வந்தால்எம் உள்ளம் அமையும்.<br/> அறிவுடையீர் உம்மால்தான் ஆகும்இது" என்றாள்.<br/> <br/> சிற்றுண வுண்டு சிவப்பேறக் காய்ச்சியபால்<br/> பெற்றே பருகிப் பெரியதொரு வண்டியிலே<br/> <br/> ஏறினார் தாத்தா 'இசைவார் அவர்' என்று<br/> கூறிச்சென் றார்மகிழ்ச்சி கொண்டு.<br/> <br/><strong>6. மணமகன் வீட்டில் மணம்</strong><br/><br/><strong> அகவல்</strong><br/> <br/> "காயா பழமா கழறுக" என்றாள்.<br/> "கனிதான்" என்று கழறினார் தாத்தா.<br/> வண்டிவிட் டிறங்கி வந்தார் உள்ளே<br/> தங்கம் "நடந்ததைச் சாற்றுக" என்றாள்.<br/> <br/> "என்மேல் மாவரசுக் கெரிச்சல் இருந்ததா?<br/> மறைந்ததா?" என்றான் மணவழ கன்தான்.<br/> "ஒப்பி னாரா? ஒப்பவில் லையா?<br/> செப்புக" என்று செப்பினாள் தங்கம்.<br/> <br/> "இருந்தா ரன்றோ வீட்டார் எவரும்?<br/> கொல்லையில் காதலர் கூடிப் பேசிய<br/> எல்லாம் அவரிடம் இயம்பி னீரா?<br/> மறந்தீரா?" என்றான் மணவழ கன்தான்.<br/> <br/> "குறுக்கே பேச்சேன்? பொறுக்க வேண்டும்.<br/> உரைக்க மாட்டேனா? உட்கா ருங்கள்"<br/> என்றார் தாத்தா.  இருவரும் அமர்ந்தார்.<br/><br/> "நான் கிளம்பினேன் நாலு மணிக்கே<br/>  ஐந்து மணிக்கெல்லாம் அவ்விடம் சேர்ந்தேன்.<br/> மாவர சிருந்தான்.  மலர்க்குழல் இருந்தாள்.<br/> நகைமுத் திருந்தாள். நடந்ததைச் சொன்னேன்.<br/> "வேறே எவனையும் விரும்பேன்" என்றும்,<br/>  "வேடப் பனைத்தான் விரும்பினேன்" என்றும்,<br/> சட்ட வட்டமாய்ச் சாற்றினாள் மங்கையும்.<br/> "திருமண முடிவு செப்புக" என்றேன்.<br/> ஒருபேச் சில்லை, ஒப்புக் கொண்டார்.<br/> "மணமகன் வீட்டில் மணம்நடக் கட்டும்"<br/> என்றேன் 'சரிதான்' என்றார் அவர்களும்.<br/> "கருப்பண்ணன் என்பவன் கடைக்கு வந்து<br/> வெறுப்பாய்ப் பேச வேண்டிய தில்லை.<br/> ஆயினும் அவன்என் அன்புறு நண்பன்<br/> நம்பலாம் அவனை, நம்ப வில்லை;<br/>  மணவழ கவனை மதிக்க வில்லை;<br/> அதனால் என்மனம் கொதித்த துண்டு.<br/> மணவழ கன்தன் மகனும், என்றன்<br/> இணையிலா மகளும் இணைந்தார் என்றால்<br/> பெற்றவர்க் கிதிலும் பேரின்ப மேது?<br/> நாளைக் கவர்களை நான்எதிர் பார்ப்பேன்.<br/> மணவழகு, தங்கம், மைந்தன், மக்கள்<br/> அனைவரும் வரும்படி அறிவிக்க வேண்டும்!'<br/> மாவரசு, மலர்க்குழல், வாயால் இப்படி<br/> ஆவலோடு கூறினார். அறிக" என்று<br/> பெருமாள் தாத்தா பேசி முடித்தார்.<br/> பெரும கிழ்ச்சி! பெரும கிழ்ச்சி!<br/> <br/> இரவெல்லாம் பயண ஏற்பாடு செய்தனர்.<br/> விடியுமா? இரவின் இருட்டு<br/> விடியுமா? காலை மலர்கஎன் றனரே.<br/> <br/><strong>7. மணமக்கள் கருத்துரைகள்</strong><br/><br/><strong> நாலடித்தரவு கொச்சகக் கலிப்பா</strong><br/> <br/> திண்ணையிலே மாவரசன் சிற்றானைக் குட்டிபோல்<br/> கண்ணை எதிர்அனுப்பிக் காத்துக் கிடக்கின்றான்<br/> வண்ண மலர்க்குழலி வந்திடுவாள் உட்செல்வாள்<br/> பெண்ணாள் நகைமுத்தோ பேசா துலவினளே.<br/> <br/> கழுத்து மணிகள் கலகலெனக் கொஞ்ச <br/> இழுக்கும் எருதுகள் எக்களித்துத் தாவப்<br/> பழுப்புநிற வண்டியன்றும் பச்சையன்றும் ஆக<br/> முழுப்பளுவில் வீட்டுக்கு முன்வந்து நின்றனவே!<br/> <br/> மணவழகன், தங்கள் மகன், சிறுவன், தாத்தா<br/> தணியா மகிழ்ச்சி தழுவும் முகத்தால்<br/> அணியாய் இறங்கிவர மாவர சங்கே<br/> பணிவாய் வரவேற்கப் பாங்காய்உட் சென்றாரே.<br/> <br/> 'அம்மா வருக;என்று அன்புமலர்க் குழலும்<br/> கைமலர் தாவக் கனிவாய் வரவேற்றாள்.<br/> செம்மைநகை முத்தும்எதிர் சென்று 'வணக்கம்' என்றாள்.<br/> மெய்மை, மகிழ்ச்சி, அன்பு வீடெல்லாம் ஆர்த்தனவே!<br/> <br/> தூய்மைசெய நீரளித்துக் கூடத்தில் சொக்கட்டான்<br/> பாய்விரித்து நல்லாவின் பாலும் பருகவைத்து<br/> வாய்மணக்கும் வெள்ளிலைகாய் வட்டில் தனிலிட்டே<br/> ஓய்வாய் நலம்பேசி உள்ளம் மகிழ்ந் தாரங்கே.<br/> <br/> "வேடப்பன் உள்ளம் நகைமுத்தை வேண்டிற்றே<br/> ஆடும் மயிலும் அவன்மேல் உயிர்வைத்தாள்.<br/> நாடு நகரறிய நாளன்றில் இங்கிவரை<br/> நீடூழி வாழ்க" என்றார் நெஞ்சார வேதாத்தா!<br/> <br/> ஈன்றார் கருத்தென்ன? இன்பத் திருமணத்தை<br/> மூன்றுநாட் பின்னே முடிக்க நினைக்கின்றேன்.<br/> ஆன்ற பெரியோர்க் கழைப்பனுப்ப வேண்டுமன்றோ<br/> தோன்றியஉம் எண்ணத்தைச் சொல்வீர்"என் றார்தாத்தா.<br/> <br/> மகிழ்ச்சியுடன் ஒப்புவதாய் மாவரசன் தானுரைத்தான்.<br/> புகழ்ச்சியுறும் "வேடப்பன் பூவை மணத்தை <br/> இகழ்ச்சியா செய்திடுவேன்?" என்றாள் மனைவி.<br/> நகைப்போடு நன்றென் றுரைத்தான் மணவழகே!<br/> <br/> அன்புநகை முத்தின் அருகில் அமர்ந்திருந்த<br/> தன்துணைவி யானஎழில் தங்கத்தை நோக்கியே<br/> 'உன்கருத்தைச் சொல்'என் றுரைத்தான் மணவழகன்.<br/> இன்ப நகைமுத்தும் ஏங்கிமுகம் பார்க்கையிலே;<br/> <br/> 'நானோ மறுப்பேன் நகைமுத்தே? என்மகனைத்<br/> தேனே, உயிரென்றாய்; சேயவனும் அன்புகொண்டான்.<br/> மானே மயிலே மருமகளே என்வீட்டு<br/> வான நிலாவே மகிழ்"வென்றாள் தங்கமுமே!<br/> <br/> "இன்ப நகைமுத்தே உன்கருத்தை யானறிவேன்.<br/> என்றாலும் இங்கே இருப்பார் அறிந்திடவே<br/> அன்பால் உரைத்திடுவாய் ஆணழகும் அப்படியே<br/> பன்னுதல் வேண்டு"மென்று தாத்தா பகர்ந்தனரே.<br/> <br/> "கட்டழக னைமணக்கக் காத்திருக்கின் றேனேநான்<br/> அட்டியில்லை அட்டியில்லை ஆனால் ஒருதிட்டம்<br/> மட்டமாய்ச் செலவிடுக எங்கள் மணமுடித்துத்<br/> தட்டா மல்ஈக தனியில்லம்" என்றனளே.<br/> <br/> மேலும் நகைமுத்து விண்ணப்பம் செய்கின்றாள்<br/> "ஏலுமட்டும் எங்கள் குடித்தனத்தை யாம்பார்ப்போம்<br/> ஏலாமை உண்டானால் என்மாமி யார்உள்ளார்!"<br/> சேல்இரண்டு கண்ணானாள் செப்பினாள் இப்படியே!<br/> <br/> "யானுமதை ஒப்புகிறேன்; என்கருத்தும் அன்னதுவே!<br/> நானோ கடையினிலே நன்றிருப்பேன் அப்பா, ஏ<br/> தேனும்ஒரு நூறுரூ பாய்மாதம் ஈந்திடட்டும்.<br/> தேனோடை எம்வாழ்க்கை." என்றுரைத்தான் செம்மலுமே!<br/> <br/> "மாமிகொடு மைக்கு வழியில்லை. மைத்துனர்கள் <br/> தாமொன்று சொல்லும் தகவில்லை. தன்துணைவன்<br/> ஏமாற்றி னான்தன் இளையவனை என்று சொல்லும்<br/> தீமையில்லை. தக்கதென்று" செப்பிமகிழ்ந் தார்தாத்தா.<br/> <br/> பெண்ணுக்குச் சொத்துரிமை இல்லைஎன்பர் நான்தருவேன்,<br/> கண்ணை இமையிரண்டு காப்பதுபோல் என்மருகர்<br/> பண்ணும் குடித்தனத்தை மேலிருந்து பார்த்திடுவேன்.<br/> உண்மை" என்றான் மாவரசன்; பெற்றவளும் ஒப்பினளே!<br/> <br/> "நகைமுத்தின் எண்ணத்தை நான்ஒப்பு கின்றேன்.<br/> மிகஓர் 'குடும்ப விளக்கேற்றல்' நன்றே!<br/> தகும்"என்றாள் தங்கம்! மணவழகன் தானும்<br/> மகனுக்கு மாதமொரு நூறுதர ஒப்பினனே!<br/> <br/> மூன்றாநாள் நன்கு மணத்தை முடிப்ப தென்றும்<br/> ஏற்றுக்கொண்டார் எல்லோரும்.  சாப்பா டினிதுண்டார்.<br/> வான்தோய்ந்த வெண்ணிலவில் வண்டி புறப்படுமுன்<br/> தேன்சுரக்கச் "சென்று வருகின்றோம்" என்றனரே.<br/> <br/><strong>8.  திருமண அழைப்பு</strong><br/> <br/><strong> அகவல்</strong><br/> <br/> "விடிந்தால் திருமணம்! விண்ணின் நிலவு<br/> வடிந்தஇன் றிரவு மணப்பெண் வருவதால்,<br/> வாழ்த்தி நீங்கள் வரவேற் பதற்கும்,<br/> காலை மலர்ந்ததும் கவின்மண வறையில்<br/> மாலை யிட்ட மணமக் கள்தமை<br/> வாழ்க என்று வாய்மலர்ந் திடவும்,<br/> உடன்யாம் பரிந்திடும் உணவுண் ணுதற்கும்,<br/> வந்தருள் புரிக, வந்தருள் புரிக!"<br/> என்று, தங்கம் மணவழகு<br/> நின்று வீடுதொறும் நவின்றனர் பணிந்தே!<br/> <br/><strong>9. முதல்நாள் இரவு</strong><br/> <br/><strong>  கட்டளைக் கலித்துறை</strong><br/> <br/> அன்றிர வொன்ப தடிக்க முரசம் முழங்குமணி<br/> முன்றிலில் வாழை கமுகுதெங் கின்குலை முத்தின்ஈந்து<br/> நன்று சிறக்க நடுப்பகல் போல விளக்கெரியப்<br/> பொன்துகில் பூண்ட தெருமாதர் ஆடவர் போந்தனரே!<br/> <br/> விருப்பந் தரத்தக்க வெண்துகில் கட்டி விளக்கிலகும்<br/> தெருப்பந்தல் வாயிலிற் செந்தூக் கிலேமணித் தேர்இரண்டும்<br/> *இருப்பங் கெனத்தங்கம் செம்மல் இவர்நின் றிருந்தபடி<br/> வரத்தம் கைகூப்பி வருவார் தமைவர வேற்றனரே!<br/> <br/> (*இருப்பு  அங்கு எனப் பிரிக்க) <br/><br/>மாடப் புறாக்கள் மயில்குயில் மான்நிகர் மங்கையர்கள்<br/> ஆடவர் பிள்ளைகள் எள்ளிட மின்றி அமர்ந்திருந்தார்.<br/> வீடப் படித்தெருப் பந்தலில் அப்படி! மாடியின்மேல்<br/> வேடப்பன் பார்த்துநின் றான்மங்கை யாள்வரும் வேடிக்கையே!<br/> <br/>இசைவந் ததுபொம்பொம் என்றே! விழிகூச வந்ததொளி!<br/> மிசைவண் ணமெருகு கண்ணாடிச் சன்னல்கள் மின்விளக்கம்<br/> அசைகின்ற ஊசலின் முன்பின் இருக்கைகள் ஆகியதோர்<br/> விசைவண்டி வந்தது வந்தாள் நகைமுத்து மெல்லியலே!<br/> <br/>மாவர சன்பான மக்கள்  மலர்க்குழல் மற்றவர்பின்<br/> ஏவலர் பெட்டிகள் பட்டுப் படுக்கைகள் ஏந்திவரப்<br/> பூவி லிருந்து பெடையன்னம் ஒன்று புறப்படல்போல்<br/> பாவை இறங்கினள் வண்டிவிட் டேதெருப் பந்தல்முன்னே!<br/> <br/> 'வாழி மணப்பெண் நகைமுத்து நல்லபெண்! வாழிஎன்றே<br/> ஆழி முழக்கென யாரு முழக்க, அடியெடுத்தே<br/> யாழின் நரம்பிசை ஏழும் சிலம்பும் சிலம்ப உடன்<br/> தோழி நடத்த நடந்தாள்இல் நோக்கிஅத் தூய்மொழியே!<br/> <br/> வானில் துவைத்த முழுநில வேமுகம் வண்கடலின் <br/> மீனில் துவைத்தநீள் மைவிழியாள்அவள் வேடப்பனின்<br/> ஊனில் துவைத்தும் உயிரில் துவைத்தும்தன் வாயில்உண்ணத்<br/> தேனில் துவைத்தநற் செவ்வித ழாள்வீடு சேர்ந்தனளே!<br/> <br/> பாலும் பழமும்அப் பாவைக்க ளித்தனர்! பற்பலரும் <br/> மேலும் கமழுநீர் தோளும் கமழ்மாலை வெள்ளிலைகாய்<br/> ஏலும் படிஎய்தி ஏகினர்! வேடப்பன் இங்குமங்கும்<br/> காலும் கடுகத் திரிவான் நகைமுத்துக் கண்படவே!<br/> <br/> அம்மா துயின்றன ரோ'என வேடப்பன் அவ்வறைக்குள்<br/> சும்மா வினவித் தலைநீட்ட அங்கொரு தோழி சொன்னாள்:<br/> "எம்மா தரும்துயின் றா"ரென வே! இது பொய்ம்மைஎன்றே<br/> செம்மா துளைஇதழ் சிந்தின ளேவெண் நகைமுத்துமே!<br/> <br/> மூடிய கண்களும் மூடாத நெஞ்சுமாய் முன்னறைக்குள்<br/> ஆடிய தோகை அடங்கினள்! அப்படி வேடப்பனும்<br/> பாடிய யாழ்போல் கிடந்தனன் ஓர்புறம்! பால்இரவோ<br/> ஓடிய தே,எதிர் உற்றது கீழ்க்கடல் ஒண்கதிரே!<br/> <br/><strong>10. மணவாழ்த்தும் வழியனுப்பும்</strong><br/> <br/> அகவல்<br/> <br/> எழுந்தது பரிதிக் குழந்தை கடலின்<br/> கெழுநீ லத்தில் செம்பொன் தூவி!<br/>  கரிய கிழக்குவான் திரையில், வெளுப்பும்<br/> மஞ்சளும் செம்மணி வண்ணமும் ஒளிசெயும்!<br/> எழும்வளைந்து நெளிந்து விழும்கடல் அலையே.<br/> அழகிய தென்பாங் காடற் கலையே!<br/>  புதிய காலையில் புதிய பரிதியின்<br/> எதிரில் அடடா சதிர்க்கச் சேரி!<br/> <br/> கிழக்கில் திராவிடற்குக் கிடைத்த கடல்முரசு,<br/> முழக்குவோன் இன்றி முழங்கும் இசையரசு!<br/> <br/> திரைகடல் முழக்கெனத் திருமண வீட்டின்<br/> பெருங்கூட் டிசையரங்கு செய்த இசைமழை<br/> தெருத்தொறும் இல்லந் தோறும் தென்றல்<br/> திருத்தேர் ஏறிச் சென்று காதெலாம்<br/> "வருக மணத்துக்" கென்று பெருகிற்று!<br/> <br/> மணவீடு நோக்கி வந்தனர். என்னே!<br/> அணிஅணி யாக அணியிழை மங்கைமார்<br/> துணையோடு நன்மலர் முக்கனி சுமந்து!<br/> நகைமுத்தை மலர்பெய்த நன்னீ ராட்டிக்<br/> குறைவற நறும்புகை குழலுக் கூட்டி<br/>  மணக்குநெய் தடவி வாரிப்பூப் பின்னி<br/> மணியிழை மாட்டி, எம் கண்ணாட் டிக்கு<br/> ஏலும் சேலை எதுவென எண்ணி<br/> நிலாமுகத் திற்கு நீலச் சேலை<br/> நேர்த்தி ஆக்கி நிலைக்கண் ணாடி<br/> பார்க்கச் சொன்னார்; பார்த்த நகைமுத்தோ<br/> கண்ணாடியில்தனைக் கண்டாள்; தன்மனத் <br/> துள்நாடி வேடனுக் கொப்பு நோக்கினாள்.<br/>  காலுக் குச்சிராய், மேலுக்குச் சட்டையடு<br/> சேலுக்கு நிகர்விழித் தெரிவை காணத்<br/> தென்னாட் டுச்சேர சோழபாண் டியரில்<br/> இந்நாள் ஒருவனோ என்ன நின்றான்.<br/> <br/> 'வருக திருமண மக்கள்!' என்று<br/> திருந்து தமிழப் பெரியார் அழைத்தனர்.<br/> திருமணப் பந்தலின் சிறப்புறு மணவறை,<br/> இருமண மக்களை ஏந்தித் தன்னிடை,<br/> முழுநில வழகொழுகு முகமும், மற்றும்<br/> எழுந்த பரிதிநேர் ஆணழகு முகமும்<br/> இருப்பது காட்டி இறுமாப் புற்றது!<br/> நிறைமணமன் றெலாம் நறுமணம், இன்னிசை <br/> அறிஞர் பெண்டிர், ஆடவர் பெருங்கடல்!<br/> உதிரிப் புதுமலர் எதிருறு மன்றின்<br/> நிறைந்தார் கையில் நிறையத் தந்தனர்.<br/> பெரியவர் ஒருவர், "பெண்ணே நகைமுத்து!<br/> வேடப் பனைநீ விரும்பிய துண்டோ?"<br/> வாழ்வின் துணைஎனச் சூழ்ந்த துண்டோ?"<br/> என்னலும், நகைமுத் தெழுந்து வணங்கி,<br/> "வேடப்பனை நான் விரும்பிய துண்டு;<br/> வாழ்வின் துணைஎன்று சூழ்ந்தேன்" என்றாள்.<br/> <br/> "வேடப் பாநீ மின்நகைமுத்தை<br/> மணக்கவோ நினைத்தாய்? வாழ்க்கைத் துணைஎன<br/> அணுக எண்ணமோ அறிவித் திடுவாய்"<br/> என்னலும் வேடன் எழுந்து வணங்கி<br/> "மின்நகை முத்தை விரும்பிய துண்டு;<br/> வாழ்வின் துணையாய்ச் சூழ்ந்தேன்" என்றான்.<br/> <br/> மணகமள் நகைமுத்து வாழ்க வாழ்கவே!<br/> மணமகன் வேடப்பன் வாழ்க வாழ்கவே!"<br/> என்றார் அனைவரும் எழில்மலர் வீசியே!<br/> <br/> தன்மலர் மாலை பொன்மகட் கிடவும்<br/> பொன்மகள் மாலையை அன்னவற் கிடவும்<br/> ஆன திருமணம் அடைந்த இருவரும்,<br/> வானம் சிலிர்க்கும் வண்டமி ழிசைக்கிடை<br/> மன்றினர் யார்க்கும், அன்னைதந் தையர்க்கும்<br/> நன்றி கூறி வணக்கம் நடத்தி<br/> நிற்றலும், "நீவிர் நீடு வாழிய!<br/> இற்றைநாள் போல எற்றைக்கும் மகிழ்க!<br/> மேலும்உம் வாழ்வே ஆலெனச் செழித்து<br/> அறுகுபோல் வேர்பெற! குறைவில் லாத <br/> மக்கட் பேறு மல்குக" என்று,<br/> மிக்கு யர்ந்தார் மேலும்வாழ்த் தினரே!<br/> அமைந்தார் எவர்க்கும் தமிழின் சீர்போல்<br/> கமழும்நீர் தெளித்துக் கமழ்தார் சூட்டி<br/> வெற்றிலை பாக்கு விரும்பி அளித்தார்.<br/> <br/> மற்றும் ஓர்முறை 'வாழிய நன்மணம்'<br/> என்று, வந்தவர் எழுந்த அளவில்,<br/> எழில்மண மக்களும், ஈன்றார் தாமும்<br/> "நன்றி ஐயா! நன்றி அம்மா!<br/> இலைபோட்டுப் பரிமாறி எதிர்பார்த் திருக்கும்<br/> எம்அவா முடிக்க இனிதே வருக!<br/> உண்ண வருக, உண்ண வருக"<br/> என்று பன்முறை இருகை ஏந்தினர்<br/> நன்மண விருந்துக்கு நண்ணினர் அனைவரும்.<br/> <br/>மணமகள் மணமகன் மகிழ்வொடு குந்தினர்;<br/> துணையடு துணைவர் இணைந்திணைந்து குந்தினர்;<br/> <br/> வரிசையாய்ப் பல்லோர் வட்டித் திருந்தனர்.<br/> விருந்து முடித்து, விரித்த பாயில்<br/> அமர்ந்தார்க்குச் சந்தனம் அளித்துக் கமழ்புனல்<br/> அமையத் தெளித்தே அடைகாய் அளிக்க<br/> மணமக் கள்தமை வாழ்த்தினர் செல்கையில்<br/> எழில்மண மக்கள் ஈன்றோர்<br/> வழிய னுப்பினர் வணக்கம் கூறியே.<br/> <br/><strong>11. சோலையிற் காதலர்</strong><br/> <br/><strong> எண்சீர் விருத்தம்</strong><br/><br/> நகைமுத்து வேடப்பன் மகிழ்ச்சி யோடு<br/>      நாழிகையை வழியனுப்பிக் காத்தி ருந்தார்;<br/> மிகநல்ல மணிப்பொறியும் ஐந்த டிக்க <br/>      விசைவண்டி ஓட்டுபவன் வந்து நின்று<br/> "வகைமிக்க அரசினரின் பூங்கா விற்கு<br/>      வருகின்றீரோ?" என்று வணங்கிக் கேட்டான்;<br/> தகதகெனத் தனியறைக்கோர் அழகைச் செய்யும்<br/>      தையலினாள் வேடப்பன் "ஆம்ஆம்" என்றார்.<br/> <br/> விசைவண்டி ஏறினார் இரண்டு பேரும்;<br/>      விரைகின்ற காவிரியின் வெள்ளம் போல<br/> இசைஎழுப்பிச் சோலைக்குள் ஓடி நிற்க<br/>      இறங்கினார் மணமக்கள் உலவ லானார்;<br/> அசையும்அவள் கொடியிடையை இடது கையால்<br/>      அணைத்தபடி வேடப்பன் அழகு செய்யும்<br/> இசைவண்டு பாடுமலர் மரங்கள் புட்கள்<br/>      இனங்காட்டிப் பெயர்கூறி நடத்திச் சென்றான்.<br/> <br/> வளர்ப்புமயில் நாலைந்து மான்ஏ ழெட்டு<br/>      மற்றொருபால் புறாக்கூட்டம் பெருவான் கோழி<br/> வளைகொண்டை நிலந்தோயக் குப்பைத் தீனி<br/>      வாய்ப்பறியும் நிறச்சேவல் கூட்டுக் கிள்ளை<br/> விளைக்கின்ற காட்சியின்பம் நுகர்ந்தே ஆங்கோர்<br/>      விசிப்பலகை மேலமர்ந்தார்; வெள்ளைக் கல்லால்<br/> ஒளிசிறக்கும் இரண்டுருவம் காணு கின்றார்;<br/>      ஒருபெண்ணின் அருள்வேண்டி ஒருவன் நின்றான்.<br/> <br/> "இரங்காதோ பெண்ணுளந்தான் இந்நே ரந்தான்<br/>      இன்பத்தில் ஒருசிறிதே ஒன்றே முத்தம்<br/> தரவேண்டும் எனக்கெஞ்சி நிற்கக் கூடும்;<br/>      தந்திட்டால் கைச்சரக்கா குறைந்து போகும்?<br/> சரியாக ஆறுமணி, மாலைப் போது<br/>      தணலேற்றும் தென்றலினை எவன்பொ றுப்பான்?<br/> தெரிந்தனையோ? எனக்கேட்டான் எழில்வே டப்பன்!<br/>      தெரிந்ததென்றாள்." வீட்டுக்குச் செல்ல லுற்றார்.<br/> <br/><strong>12. இன்பத் துறை</strong><br/><br/><strong> எண்சீர் விருத்தம்</strong><br/> <br/> கட்டிலிட்டார் மெத்தை,தலை யணைகள் இட்டார்<br/>      கண்கவரும் வெண்துகிலும் விரித்தார் மேலே<br/> பட்டுப்போர் வைமடித்துப் பாங்கில் வைத்தார்<br/>      பட்ட இடம் கமழ்கின்ற பன்னீர் வீசித் <br/> தட்டுகின்ற காம்பகற்றி மலர்கள் இட்டுச்<br/>      சந்தனம்பன் னீர்,அடைகாய்த் தட்ட மைத்து<br/> மட்டின்றி முக்கனி,பால் பண்ணி யங்கள்<br/>      வைத்தெங்கும், விளக்கங்கள் ஏற்றி னார்கள்.<br/> <br/> மிகச்சிறப்புச் செய்திட்ட தனிய றைக்கு<br/>      வெளிப்புறத்துத் தாழ்வாரம் நிறையக் கூடி<br/> நகைத்தாடும் குழந்தைகளில் ஒருவன் கேட்டான்<br/>      'நாங்கள்விளை யாடும்அறை இதுவோ' என்று<br/> "புகவேண்டாம், புதுமணப்பெண் புதுமாப் பிள்ளை<br/>      புலவர்தரு திருக்குறளின் பொருளாய் தற்கு<br/> வகைசெய்து வைத்தஇடம், வாழ்வில் இன்பம்<br/>      வாய்க்கும்இடம்!" மணமக்கள் வாழ்க நன்றே..<br/>
<br/><hr noshade="" width="50%"/><center><h3>நான்காம் பகுதி  </h3></center><br/><strong>மக்கட் பேறு</strong><br/> <br/><strong>அறுசீர் விருத்தம்</strong><br/> <br/> "நகைமுத்து வேடப் பன்தாம்<br/>      நன்மக்கள் பெற்று வாழ்க!<br/> நிகழுநாள் எல்லாம் இன்பம்<br/>      நிலைபெற! நிறைநாட் செல்வர்<br/> புகழ்மிக்கு வாழ்க வாழ்க!"<br/>  எனத் தமிழ்ப் புலவர் வாழ்த்த<br/> நகைமுத்து நல்வே டப்பன்<br/>      மணம்பெற்று வாழ்கின் றார்கள்.<br/> <br/> *மிகுசீர்த்தித் தமிழ வேந்தின்<br/>      அரசியல் அலுவற் கெல்லாம்<br/> தகுசீர்த்தித் தலைவ னான<br/>      வள்ளுவன் அருளிச் செய்த<br/> தொகுசீர்த்தி அறநூ லின்கண்<br/>      சொல்லிய தலைவி மற்றும்<br/> தகுசீர்த்தித் தலைவன் போலே<br/>      மணம் பெற்றின்புற் றிருந்தார்!<br/> <br/> *"மிகுசீர்த்தி........வள்ளுவன்" என்றது<br/>  எதற்கு எனில் வள்ளூவன் என்பது <br/> அந் நாளில் அரசியல் அலுவலகத்தின்<br/> தலைவனுக்குப் பெயர் என்பதைக்<br/> குறிப்பதாகும்.<br/> <br/> நாளெலாம் இன்ப நாளே!<br/>      நகைமுத்தைத் தழுவும் வேடன்<br/> தோளெலாம் இன்பத் தோளே:<br/>      துணைவியும் துணைவன் தானும்<br/> கேளெலாம் கிளைஞர் எல்லாம்<br/>      போற்றிட இல்ல றத்தின்<br/> தாளெலாம் தளர்தல் இன்றி<br/>      நடத்துவர் தழையு மாறே!<br/> <br/> பெற்றவர் தேடி வைத்த<br/>      பெருஞ்செல்வம் உண்டென் றாலும்,<br/> மற்றும்தான் தேட வேண்டும்<br/>      மாந்தர்சீர் அதுவே அன்றோ?<br/> கற்றவன் வேடப் பன்தான்<br/>      கடல்போலும் பலச ரக்கு<br/> விற்றிடும் கடையும் வைத்தான்<br/>      வாழ்நாளை வீண்நாள் ஆக்கான்!<br/> <br/> இனித்திட இனித்தி டத்தான்<br/>      எழில்நகை முத்தி னோடு<br/> தனித்தறம் நடாத்து தற்குத்<br/>      தனியில்லம் கொண்டான்! அன்னோன்<br/> நினைப்பெல்லாம் இருநி னைப்பாம்:<br/>      கடைநினைப் பொன்று; நல்ல<br/> கனிப்பேச்சுக் கிள்ளை வாழும்<br/>      தன்வீட்டின் கருத்தொன் றாகும்.<br/> <br/> மூன்றாந்தெ ருவில மைந்த<br/>      பழவீட்டில் அன்பு மிக்க<br/> ஈன்றவர் வாழு கின்றார்.<br/>      இடையிடை அவர்பாற் சென்றே<br/> தேன்தந்த மொழியாள் தானும்<br/>      செம்மலும் வணங்கி மீள்வார்;<br/> ஈன்றவர் தாமும் வந்தே<br/>      இவர்திறம் கண்டு செல்வார்.<br/> <br/> நல்லமா வரசும், ஓர்நாள்<br/>      நவில்மலர்க் குழலாள் தானும்<br/> வில்லிய னூரி னின்று<br/>      மெல்லியல் நகைமுத் தைத்தம்<br/> செல்வியை மகளைப் பார்க்கத்<br/>      திடும்என்று வந்து சேர்ந்தார்.<br/> அல்லிப்பூ விழியாள் தங்கம்<br/>      வேடப்பன் அன்னை வந்தாள்.<br/> <br/> இங்கிது கேள்விப் பட்டே<br/>      எதிர்வீட்டுப் பொன்னி வந்தாள்.<br/> பொங்கிய மகிழ்ச்சி யாலே<br/>      நகைமுத்தாள் புதிதாய்ச் செய்த<br/> செங்கதிர் கண்டு நாணும்<br/>      தேங்குழல், எதிரில் இட்டே<br/> மங்காத சுவைநீர் காய்ச்ச<br/>      மடைப்பள்ளி நோக்கிச் சென்றாள்.<br/> <br/> அனைவரும் அன்பால் உண்டார்.<br/>      மலர்க்குழல், பொன்னி தன்னைத்<br/> தனியாக அழைத்துக் காதில்<br/>      சாற்றினாள் ஏதோ ஒன்றை!<br/> நனைமலர்ப் பொன்னி ஓடி<br/>      நகைமுத்தைக் கலந்தாள்! வந்தாள்!<br/> 'கனிதானா? காயா?' என்று<br/>      மலர்க்குழல் அவளைக் கேட்டாள்.<br/> <br/> முத்துப்பல் காட்டிப் பொன்னி<br/>      மூவிரல் காட்டி விட்டுப்<br/> புத்தெழில் நகைமுத் தின்பால்<br/>      போய்விட்டாள்; இதனை எண்ணிப்<br/> பொத்தென மகிழ்ச்சி என்னும்<br/>      பொய்கையில் வீழ்ந்தாள் அன்னை;<br/> அத்தூய செய்தி கேட்ட<br/>      தங்கமும் அகம்பூ ரித்தாள்.<br/> <br/> மலர்க்குழல் தன்ம ணாளன்<br/>      மாவர சிடத்தில் செய்தி<br/> புலப்பட விரல்மூன் றாலே<br/>      புகன்றனள். அவனும் கேட்டு<br/> மலைபோலும் மகிழ்ச்சி தாங்க<br/>      மாட்டாமல் ஆடல் உற்றான்!<br/> இலாதவர் தமிழ்ச்சீர் பெற்றார்<br/>      எனஇருந் தார்எல் லோரும்.<br/> <br/> 'நகைமுத்து நலிவு றாமல்<br/>      நன்றுகாத் திடுங்கள்' என்று<br/> மிகத்தாழ்ந்து கேட்டுக் கொண்டாள்<br/>      மலர்க்குழல்! 'மெய்யாய் என்றன்<br/> அகத்தினில் வைத்துக் காப்பேன்<br/>      அஞ்சாதீர்' என்றாள் தங்கம்.<br/> நகைமுத்துச் சுவைநீர் தந்தாள்.<br/>      நன்றெனப் பருகி னார்கள்.<br/> <br/> மாலையாய் விட்ட தென்றும்<br/>      மாடுகன் றுகளைப் பார்க்க<br/> வேலைஆள் இல்லை என்றும்<br/>      விளம்பியே வண்டி ஏற<br/> மூலைவா ராமல் மாடு<br/>      முடுகிற்றே! அவர்கள் நெஞ்சோ<br/> மேலோடல் இன்றிப் பெண்ணின்<br/>      வீட்டையே நோக்கிப் பாயும்.<br/> <br/> "இன்றைக்கே நம்வீட் டுக்குத்<br/>      திரும்பிட ஏன்நி னைத்தாய்?"<br/> என்றுமா வரசு கேட்டான்;<br/>      "எனக்கான பெண்டிர்க் கெல்லாம்<br/> நன்றான இந்தச் செய்தி<br/>      நவிலத்தான் அத்தான்" என்றாள்.<br/> "என்தோழ ரிடம்சொல் லத்தான்<br/>      யான்வந்தேன்" என்றான் அன்னோன்.<br/> <br/> தங்கமோ மகனை விட்டுத்<br/>      தன்வீடு வந்து சேர்ந்தாள்;<br/> அங்குநாற் காலி ஒன்றில்<br/>      அமர்ந்தனள்; உடன்எ ழுந்தாள்<br/> எங்கந்தச் சாவி என்றாள்?<br/>      ஈந்தனர் இருந்த மக்கள்<br/> செங்கையால் திறந்தாள் தோட்டச்<br/>      சிறியதோர் அறையை நாடி.<br/> <br/> எழில்மண வழகன் வந்தான்<br/>      தங்கத்தின் எதிரில் நின்றான்.<br/> "விழிபுகா இருட்ட றைக்குள்<br/>      என்னதான் வேலை? இந்தக்<br/> கழிவடைக் குப்பைக் குள்ளே<br/>      கையிட்டுக் கொள்ளு வானேன்?<br/> மொழியாயோ விடை எனக்கு?<br/>      மொய்குழால்" என்று கேட்டான்.<br/> <br/> அறையினில் அடுக்கப் பட்ட<br/>      எருமூட்டை அகற்றி, அண்டை<br/> நிறைந்திட்ட விறகைத் தள்ளி<br/>      நெடுங்கோணி மூட்டை தள்ளிக்<br/> குறுகிய இடத்தி னின்று<br/>      குந்தாணி நீக்கி அந்தத்<br/> துறையிலே கண்டாள் பிள்ளைத்<br/>      தொட்டிலை எடுக்க லானாள்.<br/> <br/> "நகைமுத்தாள்" என்று கூறி<br/>      நடுமூன்று விரலைக் காட்டித்<br/> "துகள்போகத் துடைக்க வேண்டும்<br/>      தொட்டிலை" என்றாள் தங்கம்.<br/> மகிழ்ந்தனன்! எனினும், 'பிள்ளை<br/>      மருமகள் பெறவோ இன்னும்<br/> தொகைஏழு திங்கள் வேண்டும்<br/>      இதற்குள்ஏன் தொட்டில்?" என்றான்.<br/> <br/> "பேரவா வளர்க்கும் என்பார்<br/>      பேதமை! அதுபோல் நீயும்<br/> பேரனைக் காண லான<br/>      பேரவாக் கொண்ட தாலே,<br/> சீருற மூன்று திங்கட்<br/>      கருக்கொண்ட செய்தி கேட்டுக்<br/> காரிருள் தன்னில் இன்றே<br/>      தொட்டிலைக் கண்டெ டுத்தாய்".<br/> <br/> எனமண வழகன் சொன்னான் <br/>      ஏந்திழை சிரித்து நாணி<br/> இனிதான தொட்டி லைப்போய்<br/>      ஒருபுறம் எடுத்துச் சார்த்தித்<br/> தனதன்பு மணாள னுக்குச்<br/>      சாப்பாடு போடச் சென்றாள்;<br/> தனிமண வழகன் வந்து<br/>      தாழ்வாரத் தேஅ மர்ந்தான்.<br/> <br/> உணவையும் மறந்து விட்டான்;<br/>      தெருப்பக்கத் தறையின் உள்ளே<br/> பணப்பெட்டி தனிலே வெள்ளிப்<br/>      பாலடை தேடு தற்குத்<br/> துணிந்தனன்; அறையில் சென்றான்.<br/>      பெட்டியைத் தூக்கி வந்து<br/> கணகண வெனத்தி றந்தான்.<br/>      கைப்பெட்டி தனைஎ டுத்தான்.<br/> <br/> அதனையும் திறந்தான் உள்ளே<br/>      ஐந்தாறு துணி பிரித்து<br/> முதுமையாற் சிதைந்து போன<br/>      மூக்குப்பா லடையைக் கண்டான்.<br/> எதிர்வந்து நின்றாள் தங்கம்.<br/>      "பார்த்தாயா இதனை!" என்றான்.<br/> மதிநிகர் முகத்தாள் "யானும்<br/>      மணாளரும் ஒன்றே" என்றாள்.<br/> <br/> நகைமுத்தாள் மூன்று திங்கள்<br/>      கருவுற்ற நல்ல செய்தி<br/> வகைவகை யாகப் பேசி<br/>      மகிழ்ச்சியில் இரவைப் போக்கிப்<br/> பகல்கண்டார். மாம னாரும்<br/>      நகைமுத்தைப் பார்த்து மீண்டார்.<br/> அகல்வாளோ தங்கம்? அங்கே<br/>      நகைமுத்தோ டிருக்க லானாள்.<br/> <br/> "சூடேறிற் றாவெந்நீர் தான்?<br/>      விளவிடு சுருக்காய்" என்று<br/> வேடப்பன் சொன்னான், அன்று<br/>      விடிந்ததும் நகைமுத் தின்பால்!<br/> கூடத்தில் இருந்த தங்கம்<br/>      "கூடாது கூடா தப்பா<br/> வாடவே லைவாங் காதே<br/>      வஞ்சிமுன் போலே இல்லை".<br/> <br/> எனக்கூறித் தானே சென்று<br/>      வெந்நீரை எடுத்து வந்தாள்;<br/> மனமலர் சிறிது வாட<br/>      விழிமலர் அவன்மேல் ஓட<br/> நனைமலர்க் குழலாள் ஆன<br/>      நகைமுத்தாள் தன்ம ணாளன்<br/> இனிதாகக் குளிப்ப தற்கே<br/>      இயன்றவா றுதவச் சென்றாள்.<br/> <br/> "நகைமுத்து முன்போல் இல்லை<br/>      நலியச்செய் யாதே" என்று<br/> புகன்றனர் அன்னை யார். ஏன்<br/>      புகன்றனர்? எனத்த னக்குள்<br/> புகன்றனன். எனினும் தன் கைப்<br/>      புறத்துள்ள நகைமுத் தாளைப் <br/> புகல்என்றும் கேட்டா னில்லை<br/>      பொழுதோடக் கேட்போம் என்றே.<br/> <br/> பொழுதோட, இரவு வந்து<br/>      பொலிந்தது மணிவி ளக்கால்!<br/> எழுதோவி யத்தாள் அன்பால்<br/>      எதிர்பார்த்தாள்! கடையைக் கட்டி<br/> முழுதாவ லோடு சாவி<br/>      முடிப்புடன் வேடன் வந்தான்;<br/> தொழுதோடி 'வருக' என்ற<br/>      சொல்லோடு வரவேற் றாள்பெண்.<br/> <br/> பிள்ளையின் வரவு கண்டு<br/>      சிலசில பேசித் தங்கம்<br/> உள்ளதன் நகைமுத் தின்பால்<br/>      சொல்லென உரைத்துச் சென்றாள்;<br/> "கிள்ளையே! நகைமுத் தாளே!<br/>      கிட்டவா; என்றன் தாயார்<br/> துள்ளிப்போய் தாமே வெந்நீர்<br/>      தூக்கிவந் தார்கள் அன்றோ?<br/> <br/> "நகைமுத்து முன்போல் இல்லை<br/>      நலிவுசெய் யாதே, என்று<br/> புகன்றனர் அன்றோ?" என்றான்<br/>  " பொன்னே அ·தென்ன?" என்று<br/> மிக ஆவலோடு கேட்டான்.<br/>      தன்மூன்று விரல்கள் காட்டி<br/> முகநாணிக் கீழ்க்கண் ணாலே<br/>      முன்நின்றான் முகத்தைப் பார்த்தாள்.<br/> <br/> 'கருவுற்றுத் திங்கள் மூன்று<br/>      கண்டாயா?' எனவே டப்பன்<br/> அருகோடித் தழுவிப் "பெண்ணே<br/>      அறிவிப்பாய்" என்றான்; "ஆம் ஆம்<br/> இருநூறு தடவை கேட்பீர்!"<br/>      எனக்கூறி அடுக்க ளைக்குப்<br/> பரிமாறச் சென்றாள்! காளை<br/>      மகிழ்ச்சியிற் பதைத்தி ருந்தான்.<br/> <br/> நான்சிறு பையன் அல்லேன்<br/>      நான்தந்தை! என்ம னைவி<br/> தான்மூன்று திங்க ளாகக்<br/>      கருவுற்றாள்! தாய்மை உற்றாள்!<br/> வான்பெற்ற நிலவைப் போல<br/>      வந்தொரு குழந்தை என்னைத்<br/> தேன்பெற்ற வாயால் அப்பா<br/>      எனத்தாவும் திங்கள் ஏழில்.<br/> <br/> பெற்றதாய் மடியின் மீது<br/>      யாழ்கிடப் பதுபோல் பிள்ளை<br/> உற்றிடும்; அம்மா என்னும்;<br/>      அவ்விசை, அமிழ்தின் ஊற்றாம்!<br/> கற்றார்போல் அக்கு ழந்தை<br/>      கண்டுதாய் கைப்பு றத்தில்<br/> நற்றமிழ்ப் பால் குடிக்க<br/>      நகர்த்தும்தன் சிவந்த வாயை.<br/> <br/> அணைத்துக்கொண் டிடுவாள் அன்னை<br/>      அமிழ்தச்செம் பினையும், தன்பால்<br/> இணைஇதழ் குவிய உண்ணும்<br/>      இளங்குழந் தையையும் சேர்த்தே<br/> அணிமேலா டையினால் மூடி<br/>      அவள்இடை அசைப்பாள்! அன்பின்<br/> பணிகாண்பேன் வையம் பெற்ற<br/>      பயனைக்கண் ணாரக் காண்பேன்.<br/> <br/> எனப்பல வாறு வேடன்<br/>      எண்ணத்தின் கள்அ ருந்தி<br/> மனைநல்லாள் அழைக்கத் தேறி<br/>      உணவுண்ண மகிழ்ந்து சென்றான்;<br/> இனிதான உணவு நாவுக்<br/>      கினிதாகும்; கருக்கொண் டாளின்<br/> புனைமேனி காணு கின்றான்.<br/>      புத்துயிர் காணு கின்றான்.<br/> <br/><strong> அகவல்</strong><br/> <br/> மகள்கரு வுற்ற மகிழ்ச்சிச் செய்தியை<br/> மாவரசு தானும் மலர்க்குழல் தானும்<br/> வில்லிய னூரில் சொல்லா இடம்எது?<br/> நகைமுத்துக் கருவுற்ற நல்ல செய்தியை<br/> அறிந்தோர் அனைவரும் வந்து வந்து<br/> தத்தம் மகிழ்ச்சியும் வாழ்த்தும் தந்து<br/> சென்றார்; அவர்கள் திண்ணையில் தன்னுடன்<br/> அதையே பேசி அமர்ந்திரா ததுதான்<br/> மாவர சுக்கு வருத்தம் தந்தது!<br/> <br/> தெருவிற் செல்லும் மகளிரை அழைத்துக்<br/> "கருவுற் றாள்என் கண்ணிகர் பெண்ணாள்;<br/> காணச் சென்றேன் காலையில்; கண்டே<br/> உடனே திரும்பினேன்; உடல்வலிக் கின்றதே<br/> என்ன செய்யலாம்" என்பாள் மலர்க்குழல்;<br/> வேலைக் காரிகள் வேறெது பேசினும்<br/> பெண்கரு வுற்ற பெருமையே பேசுவாள்.<br/> "இந்த வூட்டில் முந்திமுந் திஒரு<br/> பேரன் பொறக்கப் போறான். ஆமாம்<br/> இஞ்சி மொளைக்கப் போவுது. நல்ல<br/> எலுமிச் சம்பழம் பழுக்க இருக்குது.<br/> நல்ல வூட்டில் எல்லாம் பொறக்கும்<br/> குடுகுடு குடுகுடு குடுகு டுகுடும்"<br/> என்று குடுகுடுப்பைக் காரன் இயம்பினான்!<br/> வழக்கம் போல்அவன் வந்து சொன் னாலும்<br/> மலர்க்குழ லுக்கும் மாவர சுக்கும்<br/> ஏற்பட்ட மகிழ்ச்சி இயம்பவோ முடியும்?<br/> அழுக்குப் பழந்துணி அவன்கேட்டு நின்றான்.<br/> புதுவேட்டி தந்து, 'போய்நா டோறும்<br/> இதுபோல் சொல்லி இதுபோல் கொள்"என்று<br/> மாவரசு சொன்னான்; மலர்க்குழல் சொன்னாள்;<br/> எழில்வே டப்பனை ஈன்றோர் தாமும்<br/> நகைமுத் தாளின் நற்றந்தை தாயாரும்<br/> கருவுற் றாள்மேல் கண்ணும் கருத்துமாய்<br/> நாளினை மகிழ்ச்சியோடு நகர்த்தி வந்தனர்.<br/> பாளைச் சிரிப்பினாள் பசும்பொற் பலாப்பழம்<br/> மடியிற் சுமந்தபடி, "பத்தாம் திங்களின்"<br/> முடிமேல் தன்மலர் அடியை வைத்தாள்.<br/> வில்லிய னூரை விட்டுத் தன்னருஞ்<br/> செல்வி யுடனிருந்து மலர்க்குழல் செய்யும்<br/> உதவி உடலுக்குயிரே போன்றது!<br/> மாவரசு நாடோறும் வந்து வந்து<br/> நாவர சர்களின் நல்ல நூற்களும்<br/> ஓவியத் திரட்டும், உயர்சிற் றுணவும்,<br/> வாங்கித் தந்து, மகள்நிலை கண்டு<br/> போவான், உள்ளத்தைப் புதுவையில் நிறுத்தி;<br/> நீடு மணிப்பொறி ஆடுங் காய்போல்<br/> தங்கம், தன்வீடு தன்மகன் வீடு<br/> நாடுவாள் மீள்வாள் மணிக்குநாற் பதுமுறை.<br/> அயலவர் நாடும் அன்னை நாடும்<br/> இனிப்பில் இருநூறு வகைபடச் செய்த<br/> அமிழ்தின் கட்டிகள், அரும்பொருட் பெட்டிகள்<br/> வாங்கி வந்து மணவழ கன்தான்<br/> "இந்தா குழந்தாய்" என்றுநகை முத்துக்கு<br/> ஈந்து போவான், இன்னமும் வாங்கிட!<br/> <br/> கறந்தபால் நிறந்திகழ் கவின்உடை பூண்ட<br/> மருத்து வச்சி நாடொறும் வருவாள்.<br/> நகைமுத் தாளின் உடல்நிலை நாடித்<br/> தகுமுறை கூறித் தாழ்வா ரத்தில்<br/> இருந்தபடி இருப்பது கூடா தென்றும்<br/> உலாவுக என்றும் உரைத்துச் செல்கையில்,<br/> வீட்டின் வெளிப்புறத்து நின்று வேடப்பன்,<br/> "நகைமுத் துடம்பு நன்று தானே?<br/> கருவுயிர்ப் பதில்ஒரு குறை யிராதே?<br/> சொல்லுக அம்மா, சொல்லுக அம்மா!"<br/> என்று கேட்பான்; துன்பமே இராதென<br/> நாலைந் துமுறை நவின்று செல்வாள்.<br/> <br/> அயலகத்து மயில்நிகர் அன்புத் தோழிமார்<br/> குயில்மொழி நகைமுத்தைக் கூடி மகிழ்ந்து<br/> கழங்கு, பல்லாங் குழிகள் ஆடியும்<br/> எழும்புகழ்த் திருக்குறள் இன்பம் தோய்ந்தும்<br/> கொல்லை முல்லை மல்லிகை பறித்தும்<br/> பறித்தவை நாரிற் பாங்குறத் தொடுத்தும்<br/> தொடுத்தவை திருத்திய குழலிற் சூடியும்<br/> பாடியும் கதைகள் பகர்ந்தும் நாழிகை<br/> ஓடிடச் செய்வார் ஒவ்வொரு நாளும்;<br/> நன்மகளான நகைமுத் துக்குப்<br/> பிறக்க இருப்பது பெண்ணா ஆணா<br/> என்பதை அறிய எண்ணி மலர்க்குழல்<br/> தன்னெதிர் உற்ற தக்கார் ஒருவர்பால்<br/> என்ன குழந்தை பிறக்கும் என்று<br/> வீட்டு நடையில் மெல்லக் கேட்டாள்;<br/> பெரியவர் "பெண்ணே பிறந்து விட்டால்<br/> எங்கே போடுவீர்?" என்று கேட்டார்.<br/> "மண்ணில் பட்டால் மாசுபடும் என்றுஎன்<br/> கண்ணில் வைத்தே காப்பேன் ஐயா"<br/> என்று மலர்க்குழல் இயம்பி நின்றாள்.<br/> "ஆணே பிறந்தால் அதைஎன் செய்வீர்?"<br/> என்று கேட்டார் இன்சொற் பெரியவர்.<br/> "ஆணையும் அப்படி ஐயா" என்று<br/> மலர்க்குழல் மகிழ்ந்து கூறி நின்றாள்.<br/> "பெண்ணே ஆயினும் ஆணே ஆயினும்<br/> பிறத்தல் உறுதி" என்றார் பெரியவர்.<br/> இதற்குள் உள்ளே இருந்தோர் வந்தே<br/> குறிகேட்ட மலர்க்குழல் கொள்கை மறுத்துச்<br/> சிரித்தனர்! வீட்டினுள் சென்றார்.<br/> வருத்தியது இடுப்புவலி நகைமுத் தையே.<br/> <br/> <strong>எண்சீர் விருத்தம்</strong><br/> <br/> பறந்ததுபார் பொறிவண்டி சிட்டுப் போலப்<br/>      பழக்கமுள மருத்துவச்சி தனைஅ ழைக்க!<br/> உறவின்முறைப் பெண்டிர்பலர் அறைவீட் டுக்குள்<br/>      ஒண்டொடியாள் நகைமுத்தைச் சூழ்ந்தி ருந்தார்;<br/> நிறைந்திருந்தார் ஆடவர்கள் தெருத்திண் ணைமேல்;<br/>      நிலவுபோல் உடைபுனைந்த மருத்து வச்சி<br/> பொறிவண்டி விட்டிறங்கி வீட்டுட் சென்றாள்;<br/>      புதியதோர் அமைதிகுடி கொண்ட தங்கே.<br/> <br/> பேச்சற்ற நிலையினிலே உள்ளி ருந்து<br/>      பெண்குழந்தை! பெண்குழந்தை!! என்ப தான<br/> பேச்சொன்று கேட்கின்றார் ஆட வர்கள்;<br/>      பெய்என்ற உலகுக்குப் பெய்த வான்போல்<br/> கீச்சென்று குழந்தையழும் ஒலியும் கேட்டார்;<br/>      கிளிமொழியாள் மலர்க்குழலும் வெளியில் வந்து<br/> "மூச்சோடும் அழகோடும் பெண்கு ழந்தை<br/>      முத்துப்போல் பிறந்ததுதாய் நலமே" என்றாள்.<br/> <br/> அச்சமென்னும் பெருங்கடலைத் தாண்டி ஆங்கோர்<br/>      அகமகிழ்ச்சிக் கரைசேர்ந்தார்! கடையி னின்று<br/> மிச்சமுறக் கற்கண்டு கொண்டு வந்தார்;<br/>      வெற்றிலையும் களிப்பாக்கும் சுமந்து வந்தார்;<br/> மெச்சிடுவா ழைப்பழத்தின் குலைகொ ணர்ந்தார்;<br/>      மேன்மேலும் வந்தார்க்கும் வழங்கி னார்கள்;<br/> பச்சிளங் குழந்தைக்கும் தாய்க்கும் வாழ்த்துப்<br/>      பாடினார் மகளிரெல்லாம் தாழ்வா ரத்தில்.<br/> <br/><strong> அறுசீர் விருத்தம்</strong><br/> <br/> ஈரைந்து திங்க ளாக<br/>      அகட்டினில் இட்டுச் சேர்த்த<br/> சீரேந்து செல்வந் தன்னை<br/>      அண்டையிற் சேர்த்துத் தாய்க்கு<br/> நேரேமெல் லாடை போர்த்து<br/>      நிலாமுகம் வானை, நோக்க<br/> ஓராங்கும் அசையா வண்ணம்<br/>      கிடத்தியே ஒருபாற் சென்றார்.<br/> <br/> சென்றஅம் மகளிர் தம்மில்<br/>      தங்கம்போய்த் தன்ம கன்பால்<br/> "உன்மகள் தன்னைக் காண <br/>      வா" என அழைக்க லானாள்;<br/> ஒன்றும்சொல் லாம லேஅவ்<br/>      வேடப்பன் உள்ளே சென்றான்;<br/> தன்துணை கிடக்கை கண்டான்;<br/>      தாய்மையின் சிறப்புக் கண்டான்.<br/> <br/> இளகிய பொன்உ ருக்கின்<br/>      சிற்றுடல், இருநீ லக்கண்,<br/> ஒளிபடும் பவழச் செவ்வாய்<br/>      ஒருபிடிக் கரும்பின் கைகால்<br/> அளிதமிழ் உயிர்பெற் றங்கே<br/>      அழகொடும் அசையும் பச்சைக்<br/> கிளியினைக் காணப் பெற்றான்<br/>      கிடைப்பருஞ் செல்வம் பெற்றான்.<br/> <br/> "நகைமுத்து நலமா" என்றான்<br/>      "நலம்அத்தான்" என்று சொன்னாள்.<br/> "துகளிலா அன்பே! மிக்க<br/>      துன்பமுற் றாயோ!" என்றான்.<br/> "மிகுதுன்பம் இன்பத் திற்கு<br/>      வேர்" என்றாள். களைப்பில் ஆழ்ந்தாள்.<br/> "தகாதினிப் பேசல், சற்றே<br/>      தனிமைகொள்" என்றான்; சென்றான்.<br/> <br/> சிற்சில நாட்கள் செல்ல<br/>      நகைமுத்து நலிவு தீர்ந்தாள்;<br/> வெற்பினில் எயில்சேர்ந் தாற்போல்<br/>      மேனியில் ஒளியும் பெற்றாள்.<br/> கற்பாரின் நிலையே யன்றிக்<br/>      கற்பிப்பார் நிலையும் உற்றாள்!<br/> அற்றைநாள் மகளும் ஆகி <br/>      அன்னையும் ஆனாள் இந்நாள்.<br/> <br/> பெயர்சூட்டு விழாந டத்த<br/>      அறிவினிற் பெரியோர் மற்றும்,<br/> அயலவர் உறவி னோர்கள்<br/>      அனைவர்க்கும் அழைப்புத் தந்தார்.<br/> வெயில்முகன் வேடப் பன்தன்<br/>      வீடெலாம் ஆட வர்கள்<br/> கயல்விழி மடவார் கூட்டம்<br/>      கண்கொள்ளாக் காட்சி யேஆம்.<br/> <br/> ஓவியப் பாயின் மீதில்<br/>      உட்கார்ந்தோர் மின்இ யக்கத்<br/> தூவிசி றிக்காற் றோடு<br/>      சூழ்பன்னீர் மணமும் பெற்றார்.<br/> மூவேந்தர் காத்த இன்ப<br/>      முத்தமிழ் இசையுங் கேட்டார்.<br/> மேவும்அவ் வவையை நோக்கி<br/>      வேடப்பன் வேண்டு கின்றான்.<br/> <br/> "தோழியீர் தோழன் மாரே,<br/>      வணக்கம்!நற் றூய்த மிழ்தான்<br/> வாழிய! அழைப்பை எண்ணி<br/>      வந்தனிர்; உங்கள் அன்பு<br/> வாழிய! இந்த நன்றி<br/>      என்றும்யாம் மறப்போம் அல்லோம்.<br/> ஏழையோம் பெற்ற பெண்ணுக்கு<br/>      இடுபெயர் விழாநன் றாக!<br/> <br/> இவ்விழாத் தலைமை தாங்க<br/>      இங்குள்ள அறிவின் மூத்தோர்<br/> செவ்விதின் ஒப்பி எங்கள்<br/>      செல்விக்குப் பெயர் கொடுக்க!<br/> எவ்வெவர் வாழ்த்தும் நல்க!<br/>      இறைஞ்சினோம்" என்ற மர்ந்தான்.<br/> "அவ்வாறே ஆக" என்றே<br/>      நகைமுத்தும் உரைத் தமர்ந்தாள்.<br/> <br/> அங்குள்ள அறிவின் மூத்தோர்<br/>      அவையிடைத் தலைமை பெற்றே,<br/> "இங்குநம் நகைமுத் தம்மை<br/>      வேடப்பர் இளம்பெண் ணுக்கே<br/> உங்களின் சார்பில் நான்தான்<br/>      ஒருபெயர் குறிப்பேன்" என்றார்.<br/> "அங்ஙனே ஆக" என்றார்<br/>      அவையிடை இருந்தோர் யாரும்.<br/> <br/> அப்போது நகைமுத் தம்மை<br/>      அணிமணி ஆடை பூண்டு<br/> முப்பாங்கு மக்கள் காண<br/>      முத்துத்தேர் வந்த தென்னக்<br/> கைப்புறம் குழந்தை என்னும்<br/>      கவின்தங்கப் படிவம் தாங்கி<br/> ஒப்புறு தோழி மார்கள்<br/>      உடன்வர அவைக்கண் வந்தாள்.<br/> <br/> கரும்பட்டு மென்மயிர் போய்க்<br/>      காற்றொடும் ஆடக் கண்டோர்.<br/> விரும்பட்டும் என்று சின்ன<br/>      மின்நெற்றிக் கீழ்இ ரண்டு<br/> சுரும்பிட்ட கருங்கண் காட்டி<br/>      எறும்புகொள் தொடர்ச்சி போலும்<br/> அரும்பிட்ட புருவம் காட்டி<br/>      அழகுகாட் டும்கு ழந்தை!<br/> <br/> எள்ளிளஞ் சிறிய பூவை<br/>      எடுத்துவைத் திட்ட மூக்கும்<br/> வள்ளச்செந் தாம ரைப்பூ<br/>      இதழ்கவிந் திருந்த வாய்ப்பின்<br/> அள் இரண் டும்சி வப்பு<br/>      மாதுளை சிதறச் சிந்தும்<br/> ஒள்ளிய மணிச்சி ரிப்பும்<br/>      உவப்பூட்டும் பெண்கு ழந்தை.<br/> <br/> அன்னையி னிடத்தி னின்று<br/>      வேடப்பன், அருமைச் செல்வி<br/> தன்னைத்தன் கையால் வாங்கித்<br/>      தமிழ்ப்பெரி யார்பால் தந்தான்.<br/> "என்அன்பே இளம்பி ராட்டி"<br/>      எனவாங்கி அணைத்து, மற்றும்<br/> முன்னுள்ளார் தமக்கும் காட்டி,<br/>      முறைப்பட மொழிய லுற்றார்;<br/> <br/> "வானின்று மண்ணில் வந்து<br/>      மக்களைக் காக்கும்; அ·து<br/> தேன்அன்று; கரும்பும் அன்று;<br/>      செந்நெல்லின் சோறும் அன்று;<br/> ஆன்அருள் பாலும் இன்றே;<br/>      அதன்பெயர் அமிழ்தாம்! தொன்மை<br/> ஆனபே ருலகைக் காக்க <br/>      அமிழ்வதால் மழைய· தேயாம்.<br/> <br/> தமிழரின் தமிழ்க்கு ழந்தை<br/>      தமிழ்ப்பெயர் பெறுதல் வேண்டும்.<br/> அமையுறும் மழைபோல் நன்மை<br/>      ஆக்கும்இக் குழந்தைக் கிந்நாள்<br/> அமிழ்தென்று பெயர் அமைப்போம்<br/>      அமிழ்தம்மை நாளும் வாழ்க!<br/> தமிழ்வாழ்க! தமிழர் வாழ்க!"<br/>      என்றனர் அறிவில் மூத்தார்.<br/> <br/> "அமிழ்தம்மை வாழ்க!" என்றே<br/>      அனைவரும் வாழ்த்தி னார்கள்.<br/> அமிழ்தம்மைப் பெயர்ப்பு னைந்த<br/>      அன்புறு குழந்தை தன்னை<br/> எமதன்பே எனவே டப்பன்<br/>      இருகையால் வாங்கி யேதன்<br/> கமழ்குழல் நகைமுத் தின்பால்<br/>      காட்டினான் கையால் அள்ளி.<br/> <br/> அமிழ்தம்மா எனஅ ணைத்தே<br/>      அழகிக்கு முத்தம் தந்தாள்!<br/> தமிழர்க்கு நன்றி கூறி<br/>      வெற்றிலை பாக்குத் தந்து<br/> தமிழ்பாடி இசைந டத்தி<br/>      வேடப்பன் தன்கை கூப்ப<br/> "அமிழ்தம்மை நாளும் வாழ்க",<br/>      எனச்சென்றார் அனைவர் தாமும்.<br/> <br/> இருகாலைச் சப்ப ளித்தே<br/>      இடதுகைப் புறத்தில், அன்பு <br/> பெருகிடத் தலையை ஏந்திப்<br/>      பின்உடல் மடியில் தாங்கி<br/> மருவியே தன்பாற் செப்பு<br/>      வாய்சேர்த்து மகள்மு கத்தில்<br/> ஒருமுத்து நகைமுத் தீந்தாள்.<br/>      உடம்பெல்லாம் மகிழ்முத் தானாள்.<br/> <br/> அமிழ்துண்ணும் குழந்தை வாயின்<br/>      அழகிதழ் குவிந்தி ருக்கும்<br/> கமழ்செந்தா மரைய ரும்பு<br/>      கதிர்காண அவிழ்மு னைபோல்!<br/> தமிழ்நலம் மனத்தால் உண்பார்<br/>      விழிஒன்றிற் சார்வ தில்லை;<br/> அமிழ்துண்ணும் குழந்தை கண்ணும்<br/>      அயல்நோக்கல் சிறிதும் இல்லை.<br/> <br/> உண்பது பிறகா கட்டும்<br/>      உலகைப்பார்க் கின்றேன் என்று<br/> துண்ணென முகம்தி ருப்பித்<br/>      தூயதாய் முகமே காணும்;<br/> கண்மகிழ் திடும்செவ் வாயின்<br/>      கடைமகிழ்ந் திடும்;இவ் வையம்<br/> உண்மையாய்த் தன்தாய் என்றே<br/>      உணர்வதால் உளம்பூ ரிக்கும்.<br/> <br/> விரிவாழைப் பூவின் கொப்பூழ்<br/>      வெள்விழி யின்மேல் ஓடும்<br/> கருவண்டு விழியால் சொல்லும்<br/>      கதைஎன்ன என்றாள் அன்னை;<br/> சிரித்தொரு பாட்டுச் சொல்லித்<br/>      திரும்பவும் மார்ப ணைந்து<br/> பொருட்சிறப் பையும்வி ளக்கும்<br/>      பொன்னான கைக்கு ழந்தை.<br/><br/> <br/> "மண்ணாண்ட மூவேந் தர்தம்<br/>      மரபினார் என்ம ணாளர்<br/> பெண்ணாளுக் களித்த இன்பப்<br/>      பயனாய்இப் பெருவை யத்தார்<br/> உள்நாண அழகு மிக்க<br/>      ஒருமகள் பெற்றேன்" என்றே,<br/> எண்ணியே அன்னை தன்'பால்'<br/>      உண்பாளின் முகத்தைப் பார்த்தாள்.<br/> <br/> மணிவிழி இமையால் மூடி<br/>      உறக்கத்தில் நகைம றைத்துத்<br/> தணிவுறும் தமிழர் யாழ்போல்<br/>      தன்மடி மேல்அ மைந்த <br/> அணியுடல் குழந்தை கண்டாள்<br/>      அன்புடன் இருகை ஏந்திப்<br/> பணியாளர் செய்த தொட்டிற்<br/>      பஞ்சணை வளர்த்த லானாள்.<br/> <br/><strong> ப·றொடை வெண்பா</strong><br/><br/> தன்மகளின் பெண்ணைத் தனிப்பெருமைப் பேர்த்திதனை<br/> இன்ப அமிழ்தை இணையற்ற ஓவியத்தைத்<br/> தங்கம் எடுத்துத் தலையுச்சி தான்மோந்து<br/> மங்கா மகிழ்ச்சியினால் மார்போ டணைத்திருந்தாள்!<br/> <br/> அங்கந்த வேளையிலே அன்பு மகள்பெற்ற<br/> திங்கட் பிறையைச் செழுமணியைப் பேர்த்திதனைக்<br/> காண மலர்க்குழலும் வந்தாள் கடிதினிலே!<br/> பாட்டிமார் வந்தார் பழம்பாட்டுப் பாடிடுவார்<br/> <br/> கேட்டு மகிழலாம் என்று கிளிப்பேச்சுத்<br/> தோழிமார் தாழ்வாரத் தொட்டிலண்டை வந்தமர்ந்தார்.<br/> உள்ளவர்கள் எல்லாரும் தங்கத்தின் கைப்புறத்தில்<br/> உள்ள குழந்தை யுடன்கொஞ்ச முந்துவதைத்<br/> <br/> தங்கம் அறிந்தாள் தனதிடத்தில் உள்ள ஒரு<br/> பொங்கும் அமிழ்தைப் பொன்னான தொட்டிலிலே<br/> இட்டாள் நகைமுத்தை இன்னிசையால் தாலாட்ட<br/> விட்டாள் விளைந்த தொருபாட்டு.<br/> <br/> <strong>தாயின் தாலாட்டு</strong><br/> <br/> பொன்னே மணியே புதுமலரே செந்தேனே<br/> மின்னே கருவானில் வெண்ணிலவே கண்ணுறங்கு!<br/><br/> தன்னே ரிலாத தமிழே தமிழ்ப்பாட்டே<br/> அன்னைநான்; உன்விழியில் ஐயம் ததும்புவதேன்?<br/> <br/> என்பெற்ற அன்னையார் உன்பாட்டி இன்னவர்கள்<br/> உன்தந்தை அன்னை உயர்பாட்டி இன்னவர்கள்!<br/> <br/> என்னருமைத் தோழிமார் உன்தாய்மார் அல்லரோ?<br/> கன்னற் பிழிவே கனிச்சாறே கண்ணுறங்கு!<br/> <br/> சின்னமலர்க் காலசையச் செங்கை மலர்அசைய<br/> உன்கண் உரைப்பதென்ன என்கண்ணே கண்ணுறங்கு!<br/> <br/> <strong>தோழிமார் தாலாட்டு</strong><br/> <br/> தொகைமுத்துத் தொங்கலிட்ட தொட்டிலிலே அன்பே<br/> நகைமுத்தின் பெண்ணான நன்முத்தே மானே!<br/> <br/> தகையாளர் வையத்தில் தந்த திருவே<br/> தொகைபோட்டு வாங்க ஒண்ணாத் தூய்அமிழ்தே கண்வளராய்!<br/> <br/> கன்னங் கரிய களாப்பழத்தின் கண்ணிரண்டும்<br/> சின்னஞ் சிறிய ஒளிநெற்றித் தட்டிலிட்டே<br/> <br/> இன்னும் எமக்கே இனிப்பூட்டிக் கொண்டிருந்தால்<br/> பொன்"உறக்க நாடு" புலம்பாதே கண்மணியே!<br/> <br/> தங்கத் திருமுகத்தின் தட்டினிலே உன்சிரிப்பைப்<br/> பொங்கவைத்தே எம்உளத்தைப் பொங்கவைத்துக் கொண்டிருந்தால்<br/> <br/> திங்கள் முகத்துன் சிரிப்போடு தாம்கொஞ்ச<br/> அங்"குறக்க நாட்டார்" அவாமறுத்த தாகாதோ?<br/> <br/> செங்காந்த ளின்அரும்போ சின்னவிரல்? அவ்விரலை<br/> அங்காந்த வாயால் அமிழ்தாக உண்கின்றாய்!<br/> <br/> கொங்கை அமிழ்து புளித்ததோ கூறென்றால்<br/> தெங்கின்பா ளைச்சிரிப்புத் தேனை எமக்களித்தாய்!<br/> <br/> பஞ்சுமெத்தைப் பட்டு பரந்த ஒரு மேல்விரிப்பில்<br/> மிஞ்சும் மணமலரின் மேனி அசையாமல்<br/> <br/> பிஞ்சுமா விண்விழியைப் பெண்ணே இமைக்கதவால்<br/> அஞ்சாது பூட்டி அமைவாகக் கண்ணுறங்காய்!<br/> <br/><strong> தங்கத்துப் பாட்டி தாலாட்டு</strong><br/> <br/> ஆட்டனத்தி யான அருமை மணாளனையே<br/> ஓட்டப் புனற்கன்னி உள்மறைத்துக் கொண்டுசெல்லப்<br/> <br/> போதுவிழி நீர்பாயப் போய்மீட்டுக் கொண்டுவந்த<br/> ஆதிமந்தி கற்புக் கரசியவள் நீதானோ?<br/> <br/> செல்வத் தமிழ்வேந்தர் போற்றும் செந்தமிழான<br/> கல்விக் கரசி கலைச்செல்வி ஔவை<br/> <br/> இனியும் தமிழ்காத்தே இந்நாட்டைக் காக்க<br/> நினைத்துவந்தாள் என்னிலவள் நீதானோ என்கிளியே?<br/> <br/> நாட்டு மறவர்குல நங்கையரைச் செந்தமிழின்<br/> பாட்டாலே அமிழ்தொக்கப் பாடிடுவாள் நற்காக்கைப்<br/><br/> பாடினியார் நச்செள்ளை பார்புகழும் மூதாட்டி<br/> கூடி உருவெடுத்தார் என்றுரைத்தால் நீதானோ?<br/> <br/> அண்டும் தமிழ்வறுமை அண்டாது காக்கவந்த<br/> எண்டிசையும் போற்றும் இளவெயினி நீதானோ?<br/> <br/> தக்கபுகழ்ச் சோழன் தறுகண்மை பாடியவள்<br/> நக்கண்ணை என்பவளும் நீதானோ நல்லவளே!<br/> <br/> கற்றோன்றி மண்தோன்றாக் காலத்தே வாளோடு<br/> முற்றோன்றி மூத்த குடியின் திருவிளக்கே!<br/> <br/> சற்றேஉன் ஆடல் தமிழ்ப்பாடல் நீநிறுத்திப்<br/> பொற்கொடியே என்னருமைப் பொன்னேநீ கண்ணுறங்காய்!<br/> <br/><strong> மலர்குழல் பாட்டி தாலாட்டு</strong><br/> <br/> உச்சி விளாம்பழத்தின் உட்சுளையும் கற்கண்டும்<br/> பச்சைஏ லப்பொடியும் பாங்காய்க் கலந்தள்ளி<br/> <br/> இச்இச்சென உண்ணும் இன்பந்தான் நீ கொடுக்கும்<br/> பிச்சை முத்துக் கீடாமோ என்னருமைப் பெண்ணரசே!<br/> <br/> தஞ்சைத் தமிழன் தரும்ஓ வியம்கண்டேன்<br/> மிஞ்சு பலிவரத்தின் மின்னும்கல் தச்சறிவேன்<br/> <br/> அஞ்சுமுறை கண்டாலும் ஆவலறா உன்படிவம்<br/> வஞ்சியே இப்பெரிய வையப் படிவமன்றோ<br/> <br/> முகிழாத முன்மணக்கும் முல்லை மணமும்<br/> துகள்தீர்ந்த சந்தனத்துச் சோலை மணமும்<br/> <br/> முகநிலவு மேலேநான் உன்உச்சி மோந்தால்<br/> மகிழ மகிழ வருமணத்துக் கீடாமோ?<br/> <br/> தமிழர் தனிச்சிறப்பு யாழின் இசையும்<br/> குமிக்கும் ஒருவேய்ங் குழலின் இசையும்<br/> <br/> தமிழின் இசையும் சரியாமோ, என்றன்<br/> அமிழ்தே, மலர்வாய்நீ அங்காப்பின் ஓசைக்கே;<br/> <br/> இன்பத்து முக்கனியே என்னன்பே கண்ணுறங்கு<br/> தென்பாண் டியர்மரபின் செல்வமே கண்ணுறங்காய்!<br/> <br/> <strong>பிள்ளையைத் தூக்கும் முறை</strong><br/> <br/> அகவல்<br/><br/> நடுப்பகல் உணவுக்கு நல்வே டப்பன்<br/> இல்லில் நுழைந்தான் "என்கண் மணியே<br/> என்றன் அமிழ்தே" என்று கூவியபடி!<br/> மைப்புரு வத்து மங்கை நகைமுத்துக்<br/> கைப்புறத் தில்தன் கட்டழகு சுமந்து<br/> வந்துதாழ் வாரத்தில் மணவாளனிடம்<br/> காட்டி நின்றாள்! கண்டவே டப்பன்<br/> அடங்கொணா மகிழ்ச்சியால் அருமை மகளை<br/> எடுக்க விரைந்தான். "அதுதான் இயலாது!<br/> கொள்அன்று; கொத்த மல்லி அன்று;<br/> பிள்ளை அத்தான்" என்றாள் பெற்றவள்.<br/> "பிள்ளையைத் தூக்கும் பெருந்திறம் தானும்<br/> கொள்ளவே சொல்லிக் கொடு"வெனக் கேட்டான்.<br/> வேடப்ப னுக்கு விளக்குவாள் துணைவி:<br/> "ஆழியில் உருவமான அழகுமட் கலத்தை<br/> இயற்றி யோர்க்கே எடுப்பது முடியும்;<br/> சுட்டமட் கலத்தை எவரும் தூக்கலாம்!<br/> இறுகா அமிழ்தின் இளகல் உடம்பை<br/> உறுத்தாமல் தூக்க ஒருதிறம் வேண்டும்.<br/> இன்னும் சொல்வேன் நன்று கேட்க:<br/> குளநீர்த் தாமரை குழந்தையின் இளந்தலை!<br/> அம்மலர்த் தண்டே அழகிய 'மெல்லுடல்'<br/> தண்டுடல் மலர்த்தலை தாங்குமோ அத்தான்?<br/> தலைஉடல் இரண்டையும் ஒருங்கு தாங்கி<br/> உலைஅமிழ்தை வறியவள் ஒருத்திதூக் கல்போல்<br/> தவறாது தூக்குவது தலையா கியகடன்<br/> தெரிந்ததா அத்தான்" என்றாள் தெரிவை;<br/> "கற்றேன் கணக்கா யரேகற் றபடி<br/> நிற்கும் படியும் நிகழ்த்துக" என்றான்.<br/> தூக்கிக் காட்டினாள் தோகை<br/> தூக்கினான். "சரி" எனச் சொன்னாள் துணைவியே.<br/> <br/><strong> தந்தையின் தவறு</strong><br/> <br/><strong> அறுசீர் விருத்தம்</strong><br/><br/>  வேடப்பன் உணவ ருந்தி<br/>      மகளோடு விளையா டற்குக்<br/> கூடத்தில் வந்து பார்த்தான்<br/>      தூங்கிடும் குழந்தை கண்டான்!<br/> தேடக்கி டைத்தல் இல்லாச்<br/>      செல்வமே என்றெ டுத்தான்<br/> வாடப் புரிந்த தாலே<br/>      மகள்வீறிட் டழுதல் கண்டான்.<br/> <br/> நகைமுத்து விரைந்து வந்தாள்<br/>      "குழந்தையின் நலிவு நீங்கத்<br/> தகும்படி தொட்டில் தன்னில் <br/>      தாலாட்டித் தூங்கச் செய்தேன்;<br/> அகத்தினில் அன்பு கொண்டீர்<br/>      ஆயினும் குழந்தை தன்னை<br/> மிகத்துன்பம் அடையச் செய்தீர்;<br/>      விலக்கஇச் செய்கை" என்றாள்.<br/> <br/> "குழந்தைதான் தூங்கும் போது<br/>      எழுப்பினால் குற்ற மென்ன?<br/> அழுதிடும் குழந்தைக் கான<br/>      ஆறுதல் தூக்கந் தானோ?<br/> ஒழுங்கோடு குழந்தை ஓம்பல்<br/>      உனக்குத்தான் தெரியும் போலும்!<br/> முழங்காதே பேச்சை வாயை<br/>      மூடென்றான்" வேடப் பன்தான்.<br/> <br/> அன்புள்ள துணைவன் ஆங்கே<br/>      இதுசொல்லிக் கடைக்குச் சென்றான்;<br/> துன்புற்றாள் நகைமுத் தாளும்<br/>      துணைவரின் சினமே எண்ணி;<br/> என்பெற்ற குழந்தைக் காகத்<br/>      துணைவரின் வெறுப்பை ஏற்றேன்;<br/> அன்பரைத் திருத்து தற்கும்<br/>      அன்புதான் தூண்டிற் றென்னை.<br/><br/> இப்படி நினைத்தா ளாகி<br/>      இல்லத்துப் பணிமு டித்தும்<br/> கைப்புறக் குழந்தை தன்னைத்<br/>      தோளிலே போட்டுக் காத்தும்<br/> அப்புறம் பகலைத் தள்ளி<br/>      இரவினில் அன்ப னுக்கே<br/> ஒப்புறத் துணைபு ரிந்தும்<br/>      இரவினில் உறங்கச் சென்றாள்.<br/> <br/> படுக்கையின் விரிப்பு மாற்றிப்<br/>      பக்கத்தில் குழந்தைக் கான<br/> துடைக்கின்ற துணிகள் தேடித்<br/>      தூயபல் விரிப்பும் தேடி<br/> விடிவி ளக்கும் திருத்தி<br/>      விலாப்புறத் திற்கு ழந்தை<br/> குடித்தபால் எடுத்தல் கண்டு<br/>      குட்டையால் தூய்மை செய்தே;<br/> <br/> உடலினை ஒருக்க ணித்தே<br/>      குழந்தையை மார்போ டொட்டித்<br/> தடமலர் வலக்கை தன்னைத்<br/>      தலைக்கணை மீது வைத்தும்<br/> இடதுகை குழந்தை மேலே<br/>      வில்லைப்போல் வளைய இட்டும்<br/> கடுகள வசைதல் இன்றிக்<br/>      கண்வளர் கின்றாள் அன்னை!<br/> <br/> <strong>தாய்மையின் ஆற்றல்</strong><br/> <br/> அன்றுநள் ளிரவில் வேடன்<br/>      விழித்தனன்; அருகில் உள்ள<br/> தன்மனை தன்கு ழந்தை<br/>      நிலைமையை நோக்க லானான்;<br/> "என்மனை ஒருக்க ணித்தே<br/>      இடக்கையைக் குழந்தை மீதில்<br/> சின்னக் கூடார மாக்கிச்<br/>      சேல்விழி துயில்கின் றாளே.<br/> <br/> ஒருநூலே புரண்டா ளேனும்,<br/>      தெருவினை ஒக்கச் செய்யும்<br/> உருளையின் கீழ்ம லர்போல்<br/>      ஒழியுமே பெற்ற பிள்ளை!<br/> தெரியவே இல்லை இ·து<br/>      தெரிவைக்கே" எனவே டப்பன்<br/> அருகிலே அமர்ந்தி ருந்தான்<br/>      அகன்றிட மனம்வ ராமல்!<br/> <br/> மங்கையை எழுப்பு தற்கு<br/>      வழியன்று கண்ட றிந்தான்:<br/> அங்கவள் களைந்தெ றிந்த<br/>      மலர்கண்ணி யைஅன் னாளின்<br/> திங்களின் முகத்தில் போட்டான்!<br/>      சேயிழை விழித்தா ளில்லை.<br/> இங்கினிக் குழந்தை தன்னை<br/>      எழுப்புவேன் என நினைந்தே;<br/> <br/> மலர்கண்ணி தனில்அ விழ்ந்த <br/>      மலரிதழ் ஒன்றைத் தூக்கம்<br/> கலைத்திடக் குழந்தை மீது<br/>      போட்டனன்! தாயின் கைதான்<br/> மலரிதழ் தனைத் துடைத்து <br/>      மற்றும்தன் இடம்போ யிற்றே!<br/> தலைவனோ இதனைக் கண்டான்;<br/>      தாய்மையின் ஆற்றல் கண்டான்.<br/> <br/> தலைவிக்கு மதிப்புச் செய்தான்;<br/>      தாய்மைக்கு வணக்கம் செய்தான்.<br/> இலைஎன்பால் குழந்தை காக்கும்<br/>      ஆற்றல்எட் டுணையும் என்றான்;<br/> தலைமட்டும் இரண்டென் றாலும்<br/>      குழந்தையும் தாயும் ஒற்றைக்<br/> குலையேயாம்; உயிரும் ஒன்றே!<br/>      உள்ளத்தின் கூறும் ஒன்றே!<br/> <br/> எனக்கென்ன தெரியும் தாய்க்கும்<br/>      இளங்குழந் தைக்கு முள்ள<br/> மனத்திடத் தொடர்பு? மற்றும்<br/>      வாயினாற் பேசார்; தாயும்<br/> தனதரும் குழந்தை தானும்<br/>      கண்ணாலும் மனத்தி னாலும்<br/> தனித்துப்பே சிக்கொள் கின்றார்<br/>      என்றுபோய் தான்து யின்றான்.<br/> <br/><strong> ஓராண்டு</strong><br/> <br/> வான்பார்த்துக் கிடந்த மேனி<br/>      மண்பார்த்துக் கவிழ்ந்தும், பின்னர்<br/> தேன்பார்த்த மலர்க்கை யூன்றிச்<br/>      செம்மையாய்த் தவழ்ந்தும் நின்றும்<br/>  தான்பார்க்க அங்கும் இங்கும்<br/>      தள்ளாடி நடந்தும், கெண்டை<br/> மீன்பார்த்த கண்ணாள் பெண்ணாள்<br/>      ஓராண்டு மேவல் உற்றாள்.<br/> <br/> பட்டுப்பா வாடை கட்டிப்<br/>      பச்சைப்பூச் சட்டை இட்டுக்<br/> கட்டிய முல்லைக் கண்ணி<br/>      கரும்பாம்பின் பின்னல் தன்னில்<br/>  நெட்டுறச் சூட்டி, நெற்றி<br/>      நேர்உறச் சுட்டி வைத்து,<br/> விட்டனள் அமிழ்தை ஆடத்<br/>      தாழ்வார மீதில் அன்னை!<br/> <br/> <strong> ஓடி வா</strong><br/> <br/><strong> சிந்து கண்ணி</strong><br/> <br/> அமிழ்தே அமிழ்தே  ஓடிவா-என்<br/> அன்பின் விளைவே  ஓடிவா<br/> தமிழின் சுவையே ஓடிவா-என்<br/> தங்கப் பாப்பா ஓடிவா<br/> கமழும் பூவே ஓடிவா-என்<br/> கண்ணின் மணியே ஓடிவா<br/> குமியும் புகழே ஓடிவா-என்<br/> குத்து விளக்கே ஓடிவா<br/> <br/> பச்சைக்  கிளியே ஓடிவா-என்<br/> பாடும் தும்பி  ஓடிவா<br/> அச்சுப் பெண்ணே ஓடிவா-என்<br/> ஆடும் கொடியே  ஓடிவா <br/> மெச்சும் குயிலே  ஓடிவா-என்<br/> விரியும் சுடரே ஓடிவா<br/> தச்சுத் திறமை ஓடிவா-என்<br/> தங்கப் புதையே ஓடிவா<br/><br/> வள்ளத் தேனே ஓடிவா-என்<br/> வானம் பாடி ஓடிவா<br/> வெள்ளப் பாலே ஓடிவா-என்<br/> வீட்டு விளக்கே ஓடிவா<br/> துள்ளும் கன்றே ஓடிவா-என்<br/> தோகை மயிலே ஓடிவா<br/> அள்ளும் சுளையே ஓடிவா-என்<br/> அன்பின் கனியே ஓடிவா<br/> <br/> முத்து நிலாவே ஓடிவா-என்<br/> மும்மைத் தமிழே ஓடிவா<br/> கத்தும் கடலே ஓடிவா-என்<br/> கட்டிக் கரும்பே ஓடிவா<br/> தொத்தும் கிளியே ஓடிவா-என்<br/> தூண்டா விளக்கே ஓடிவா<br/> கொத்துப் பூவே ஓடிவா-என்<br/> குழந்தை அமிழ்தே ஓடிவா<br/><br/> செல்வப் பொருளே ஓடிவா-என்<br/> செந்தா  மரையே ஓடிவா<br/> கல்விப் பொருளே ஓடிவா-என்<br/> காவிரி ஆறே ஓடிவா<br/> முல்லைக் கொடியே ஓடிவா-என்<br/> மூசைத் தங்கம் ஓடிவா<br/> அல்லிப் பூவே ஓடிவா-என்<br/> அன்பின் அமிழ்தே ஓடிவா<br/> <br/> தென்றற் காற்றே ஓடிவா-என்<br/> செவ்விள நீரே ஓடிவா<br/> குன்றாச் சுவையே ஓடிவா-என்<br/> கொள்ளா அழகே ஓடிவா<br/> ஒன்றா உணர்வே ஓடிவா-என்<br/> ஓவியக் கனவே ஓடிவா<br/> மன்றின் மணியே ஓடிவா-என்<br/> மல்லிகை மலரே ஓடிவா<br/> <br/> பாடும் சிட்டே ஓடிவா-என்<br/> பருகும் சாறே ஓடிவா<br/> நாடும் திருவே ஓடிவா-என்<br/> நடைஓ வியமே ஓடிவா<br/>  சூடும் தாரே ஓடிவா-என்<br/> சோலை நிழலே ஓடிவா<br/> வாடா மலரே ஓடிவா-என்<br/> வஞ்சிக் கொடியே ஓடிவா<br/><br/> தண்டை குலுங்க ஓடிவா-என்<br/> சங்கத் தமிழே ஓடிவா<br/> கெண்டை விழியே ஓடிவா-என்<br/> கிள்ளை மொழியே ஓடிவா<br/> பெண்டிர்க் கரசி ஓடிவா-என்<br/> பேறே உயிரே ஓடிவா<br/> ஒண்டொடியாளே ஓடிவா-என்<br/> ஓடைப் புனலே ஓடிவா<br/> <br/> <strong>அறுசீர் விருத்தம்</strong><br/> <br/> வேடப்பன் வந்தான் அங்கே<br/>      விளையாடும் குழந்தை கண்டான்;<br/> ஓடச்செய் கின்றாய் காலும்<br/>      ஓயாதோ குழந்தைக் கென்றான்;<br/> கோடைக்குக் குளிரே 'நான் ஓர்<br/>      குதிரை, நீஅரசி' என்றான்;<br/> கூடத்தில் மண்டி போட்டான்<br/>      குழந்தையை முதுகில் கொண்டான்.<br/> <br/> <strong> அப்பாக் குதிரை</strong><br/> <br/><strong> சிந்துக் கண்ணி</strong><br/> <br/> அப்பாக் குதிரை ஆட்டக் குதிரை<br/> அஞ்சாக் குதிரை ஏய் ஏய் ஏய்<br/> தப்பாக் குதிரை தாவும் குதிரை<br/> தளராக் குதிரை ஏய் ஏய் ஏய்<br/> சப்பைக் குதிரை இல்லை இல்லை<br/> தமிழக் குதிரை ஏய் ஏய் ஏய்<br/> ஒப்பும் குதிரை ஓயாக் குதிரை<br/> ஒற்றைக் குதிரை ஏய் ஏய் ஏய்!<br/> <br/> பேசும் குதிரை பெருத்த குதிரை<br/> பிழையாக் குதிரை ஏய் ஏய் ஏய்<br/> தோசைக் குதிரை சோற்றுக் குதிரை<br/> சோராக் குதிரை ஏய் ஏய் ஏய்<br/> மீசைக் குதிரை வெற்றிக் குதிரை<br/> வேட்டைக் குதிரை ஏய் ஏய் ஏய்<br/> தேசுக் குதிரை தெற்குக் குதிரை<br/> சேரன் குதிரை ஏய் ஏய் ஏய்!<br/> <br/><strong> சோறூட்டல்</strong><br/> <br/><strong> அகவல்</strong><br/> <br/> உருக்கிய நெய்யும் பருப்பும் இட்ட<br/> சோற்றுடன் மிளகுநீர் துளியள வூற்றிச்<br/> சிறிய வள்ளத்தில் சேர்த்தெ டுத்துக்<br/> குழந்தைக்குக் காக்கை காட்டி<br/> விழுங்க வைப்பாள் மென்னகை முத்தே.<br/> <br/><strong> சிந்து கண்ணி</strong><br/> <br/> காக்கா காக்கா கண்ணாட்டி<br/> கைப்பிள் ளைக்குச் சோறூட்டி<br/> பாக்கியை நீஅள் ளிக்கொண்டே<br/> பறந்து போஎன் கற்கண்டே.<br/> ஆக்கிய சோறென் சிட்டுக்கே<br/> அதுவா  வேண்டும் எட்டிப்போ<br/> தூக்கிக் கொண்டா போய்விடுவாய்?<br/> சுருக்காய் வாங்கும் இன்னொருவாய்.<br/> <br/> உன்வாய் பெரிய ஒளிவாயாம்<br/> ஒண்டொடி வாய்தான் கிளிவாயாம்<br/> தன்னால்உண்ணும் என்தங்கம்<br/> தண்ணீர் குடிக்க வா அஞ்சும்?<br/> சொன்னால்  கேட்கும் என்பட்டும்<br/> சோற்றை உண்ணும் இம் மட்டும்<br/> இன்னும் காக்கா நெருங்கிவா<br/> இதையும் உண்டு பறந்துபோ.<br/> <br/><strong> நிலாக் காட்டல்</strong><br/> <br/><strong> அறுசீர் விருத்தம்</strong><br/><br/> மேற்றிசை ஒளிவெள் ளத்தில்<br/>      வீழ்ந்தது செங்க திர்போய்த்<br/> தூற்றிய முத்துக் கொல்லை<br/>      முழுநிலாத் தோற்றம் கண்டார்<br/> காற்றிலோர் குளிரும் கண்டார்<br/>      மாடியில், நிலாமுற் றத்தில்<br/> ஏற்றினார் அமிழ்தைப் பெற்றார்<br/>      எழில்நிலாக் காட்டு கின்றார்.<br/> <br/><strong> சிந்துக் கண்ணி</strong><br/> <br/> நிலா நிலா வாவா-ஒளி<br/> நிறைவி ளக்கே வா வா<br/> உலா வினாய் விண்ணில்-நீ<br/> ஒளிபு ரிந்தாய் கண்ணில்<br/> குலா வலாம் நாட்டில்-இனிக்<br/> கொஞ்ச லாம்என் வீட்டில்<br/> பலா மரம் உண்டு-நற்<br/> பழமெ லாம்கற் கண்டு<br/> நிலா நிலா வாவா-ஒளி<br/> நிறைவி ளக்கே வாவா<br/> <br/> அழகெ  லாம்எ னக்கே-என்<br/> அன்பெ  லாம்உ னக்கே<br/> முழுநி லாஎன் பூவே-உன்<br/> முத்த மொன்று தேவை<br/> பழக  லாம்இ றங்கு-நற்<br/> பைந்த  மிழுண் டிங்கு<br/> விழியி லேஒ  ளிர்ந்தாய்-என்<br/> மெய்யி  லேகு  ளிர்ந்தாய்<br/> நிலா நிலா  வாவா-ஒளி<br/> நிறைவி ளக்கே வாவா<br/> <br/> வானம் நீலத்  தோப்பு-நீ<br/> மங்கா தமத்  தாப்பு<br/> கூனி மீன்கள்  மின்னும்-ஒளிக்<br/> குட்டை நீஎன்  றெண்ணும்<br/> சீனத் துப்பால் கோப்பை-நீ<br/> சிரிப்பு முகத்தையும்  சாய்ப்பை<br/> கானல் வெளியும்  குளிரும்-கண்<br/> காண மனமும்  ஒளிரும்<br/> நிலா நிலா வாவா-ஒளி<br/> நிறைவி ளக்கே வாவா<br/> <br/> விண்ணக் கடலில் தெப்பம்-நீ<br/> விரித்த இலையில் அப்பம்<br/> உண்ணக் குவித்த தளியல்-நீ<br/> உரித்த கிழங்கின் அளியல்<br/> பண்ணும் வெள்ளித் தட்டு-நீ<br/> பச்ச ரிசியின் பிட்டு<br/> வெண்பட் டான குடையே-நீ<br/> விழுங்கி டும்பா லடையே<br/> நிலா நிலா வாவா-ஒளி<br/> நிறைவி ளக்கே வாவா<br/> <br/> <strong>பேச்சு</strong><br/> <br/><strong> அகவல்</strong><br/> <br/> மரப்பா வைகள் வைத்துவிளை யாடும்<br/> அமிழ்தொடு நகைமுத் தமர்ந்தி ருந்தாள்;<br/> மாவரசும் வந்தான்; மகள்வர வேற்றாள்<br/> அமிழ்தை நோக்கி"நான் யாரம்மா?" என்றான்.<br/> <br/> அமிழ்தம் "ஐயா" என்றாள். அதனால்<br/> குன்றி யதுமுகம் கொதித்தது நெஞ்சம்<br/> மாவர சுக்கு! மகளை நோக்கி<br/> 'யான் அயலானா? ஏன்என்னைத் தாத்தா<br/> என்று சொல்ல வில்லை' என்றான்.<br/> அதுகேட்டுத் "தாத்தா" என்றாள் அமிழ்து.<br/> முகமும் மலர்ந்தது! மாவரசுக்(கு)<br/> அகமும் மலர்ந்தது! நகைமுத்தும் அங்ஙனே!<br/> <br/><strong> தேவை</strong><br/> <br/> <strong>அகவல்</strong><br/> <br/> காலை உணவுண்டு கடைக்குப் புறப்படும்<br/> வேடன் "என்ன வேண்டும்" என்றான்;<br/> அமிழ்துதன் தேவையை அறிவிக் கின்றாள்;<br/> "கோழி" "நாயிக் குட்டி" "அம்மா"<br/> இதுகேட்டு நகைமுத் தியம்பு கின்றாள்;<br/> "அத்தான் குழந்தை, 'அம்மா' என்றால்<br/> என்போல் இன்னுமோர் அம்மா<br/> அன்று கேட்டது! பொம்மை அம்மாவே."<br/> <br/> <br/> <strong>குறளில் கோயில் இல்லை</strong><br/> <br/><strong> அகவல்</strong><br/> <br/> நாடி முத்து வேடப் பனிடம்<br/> "இன்றி யமையா ஒன்றுக் காகக்<br/> கடன்பத்து ரூபாய் கொடு"வென்று கேட்டான்;<br/> வேடன் கொடுப்பதாய் விளம்பினான்.அதற்குள்<br/> அமிழ்து, திருக்குறள் ஒன்றை அங்கையில்<br/> தூக்கி வந்து தொப்பென்று போட்டுக்<br/> "கோவிலு காட்டுப்பா" என்று கூறினாள்.<br/> "குறளில் கோயிலே இல்லை யம்மா"<br/> என்றான் வேடன். இதனைக் கேட்ட<br/> நாடி முத்து நவிலு கின்றான்:<br/> "தில்லைக் கோயிலுக்குச் செல்ல எண்ணியே<br/> பத்து ரூபாய் பணம்உன்னைக் கேட்டேன்.<br/> கோயில் இல்லையா குறளில்?<br/> ஆயில்என் பணத்துக் கில்லை அழிவே!"<br/> <br/><strong> சேறும் சோறும் தேன்</strong><br/> <br/><strong> அகவல்</strong><br/><br/> அறையில் தூங்கி யிருந்த அமிழ்து,<br/> சிறகுவிரித் துதறிச் செங்கா லன்னம்<br/> நடைதொடங் கியதென நடந்து, தாழ்வாரத்(து)<br/> இடையி லிருந்த மைக்கூட்டை எடுத்து<br/> கொல்லையில் முல்லைக் கொடியின் அடியில்<br/> சாய்த்து நீலம் சார்ந்த சேற்றால்<br/> சிற்றில் ஒன்று செய்து முடித்தபின்<br/> தந்தை உண்ணும் தயிரின் சோற்றை<br/> அங்கையால் அள்ளி ஆஆ என்றாள்!<br/> அப்பனும் வாய்திறந் ததைவாங்கி உண்டான்;<br/> தொடர்ந்து நடந்த திந்தத் தொண்டு,<br/> சின்னவள் அன்னை யான திறத்தை<br/> நகைமுத்துக் கண்டு மிகமகிழ்ந் திருந்தாள்.<br/> சேறும் சோறும் தந்தைக்குத் தேனே!<br/> நீலத் தயிரும் நிலாநிறத் தயிரே!<br/> "அமிழ்தினும் ஆற்ற இனிதேதம் மக்கள்<br/> சிறுகை அளாவிய கூழ்"எனச் செப்பிய<br/> வள்ளுவர் வாய்ச்சொல் பொய்என<br/> விள்ளுவர் உளரோ விரிநீர் உலகிலே!<br/> <br/><strong> அன்பு பெருகுக</strong><br/> <br/><strong> அகவல்</strong><br/> <br/> அன்னை தங்கம் அமிழ்தொடு பேசித்<br/> தலைக்கடை அறையில் நிலைக்கண் ணாடியின்<br/> முன்னின்று தன்எழில் முகம்பார்த் திருந்தாள்.<br/> தனித்துவே டப்பன் தாழ்வாரத் திருந்தான்.<br/> இனிக்க அமிழ்தும் எதிர்வந்து நின்றாள்!<br/> சுவரி லேதன் உருப்படம் தொங்கியது<br/> கண்ட அமிழ்து கனிவாய் திறந்து<br/> "இதில்நான் சின்னவள். இப்போது பெரியவள்"<br/> என்றாள், "ஆம் ஆம்" என்றான் தந்தை!<br/> "எப்படிப் பெரியவள் ஆனேன்" என்றாள்.<br/> "உருப்படம் எடுக்கையில் ஓராண் டுனக்கே.<br/> இப்போது மூன்றாண் டாயின" என்றான்.<br/> "ஆண்டுகள் எப்படித் தாண்டும்" என்றாள்.<br/> "நேரம் போகப் போக நேரே<br/> ஆண்டும் போகும் அல்லவா" என்றான்.<br/> "நேரம் போவதை நேரில் பார்க்கக்<br/> கூடுமோ" என்று கூறினாள் அமிழ்து;<br/>  "பார்இதோ மணிப்பொறி நேரம்ஓ டுவதை<br/> இருமுள் ஓடிக் காட்டும்" என்றான்.<br/> "முள்ஓட வில்லையே" என்று மொழிந்தாள்.<br/> "ஓடுவது தெரியாது ஓடுகின் றதுநாள்,<br/> வளர்வது தெரியாது வளர்கின் றாய்நீ"<br/> என்றுவே டப்பன் இயம்பு கின்றான்.<br/> தங்கமும் தனது தலைமுடி நோக்குவாள்,<br/> "நரைப்பது தெரியாது நரைக்கின் றதுமுடி"<br/> என்று தனக்குள் இயம்புகின்றாள்.<br/> "பழுப்பது தெரியாது பழுக்கின் றதுபழம்"<br/> என்று கொல்லையில் இருந்து நகைமுத்தும்<br/> பத்துத் திங்கள் நிறைந்த பலாப்பழம்*<br/> தாங்கி நடந்து, தன்இடை நோவதாய்<br/> ஏங்கி மாமியிடம் இசைக்க லானாள்.<br/> "பெருகுவது தெரியாது பெருகுகின் றதுஉயிர்"<br/> என்பதும் உண்மை போலும்!<br/> அன்பு பெருகுக வைய அமைதிக்கே!<br/> <br/> (*பலாப்பழம் - கருநிறைந்த வயிறு)<br/><br/><strong> நடந்து வந்த கரும்பு</strong><br/><br/><strong> அகவல்</strong><br/><br/> நல்வே டப்பனின் இல்லம் நிறைந்தது.<br/> மாவரசு மலர்க்குழல் வந்திருந் தார்கள்;<br/> மற்றும் இவர்களின் மக்களும் இருந்தனர்.<br/> வேடப் பன்ஓர்பால் வீற்றிருக் கின்றான்.<br/> <br/> எழில்நகை முத்தும் ஈன்றதன் நீலப்<br/> பூவிழிச் செவ்விதழ்ப் புதுஇள மைந்தனை<br/> "இளஞ் சேரன்"வாஎன இருகையில் ஏந்தி<br/> ஒருபுறம் மயிலென உலவு கின்றாள்.<br/> <br/> புகைப்படம் எடுக்கும் புலவரும் வந்தார்<br/> முற்றத்தில் இருக்கை வரிசையில் முடித்தார்<br/> யாவரும் வரிசையில் இருக்க லுற்றார்!<br/> அமிழ்தம் எங்கே அனைவரும் எழுந்தார்.<br/> அறையெல்லாம் பார்த்தார் அங்கெல்லாம் இல்லை.<br/> கொல்லையில் நிலவுசெய் முல்லைக் கொடியும்<br/> சின்னஞ் சிறிய செங்கதிர் போல<br/> மன்னிய சாமந்தி மலர்ந்த செடியும்<br/> குலுங்கு நீலாம்பரக் குள்ளச் செடியும்,<br/> முத்துச் சிரிப்பு முழுப்பொன் னாடை<br/> கருவிழி இவைபூத்த கட்டிக் கரும்பும்<br/> அங்கே கூடி அழகுசெய் திருப்பதைக்<br/> கண்டனர்; கண்ணே என்றுகை யேந்தினர்;<br/> நீலாம்பரம் அங்ஙனே நின்றி ருந்தது!<br/> முல்லைக் கொடியும் நல்ல சாமந்தியும் <br/> அங்ஙனே நின்றி ருந்தன ஆயினும்,<br/> கைதூக்கி 'அப்பா' என்று கனிதமிழ்க்<br/> கட்டிக் கரும்பு மட்டும் கலகலத்<br/> தண்டை பாடத் தாவி வந்தாள்.<br/> புகைப்படப் புலவர், வகைப்பட எவரையும்<br/> முற்றத்தில் உட்கார வேண்டினார்<br/> உற்று நோக்கினார் உருக்கவர் பெட்டியே!*<br/> <br/> (*உருக்கவர் பெட்டி - காமிரா)<br/> <br/> <strong>புகைப்படம்</strong><br/> <br/><strong> அகவல்</strong><br/> <br/> நடுநாற் காலியில் நகைமுத்துக் கைப்புறம்<br/> அன்பிளஞ் சேரன் அண்டையில் அமிழ்து<br/> வேடன் முதலியோர் பீடுற அமைந்தார்.<br/> பொருந்திய வண்ணம் புறத்தின் அழகைப்<br/> புகைப்படம் எடுத்தே; அகத்தின்<br/> மகிழ்ச்சியை வான்படம் எடுக்க விட்டே.<br/> <br/><strong> திராவிட மக்கள் வாழிய</strong><br/> <br/><strong> அகவல்</strong><br/> <br/> அமிழ்து சரியாய் ஆறாண் டடைந்தாள்;<br/> தமிழ்தரும் தனித்தமிழ்ப் பள்ளி சென்றே<br/> அதோவரு கின்றாள் அங்கைச் சுவடியோடு;<br/> வேடன் நகைமுத்து வீட்டில் அப்போதில்<br/> இளஞ்சே ரனைநீ யார்என்று கேட்டுப்<br/> பதிலை எதிர்பார்த் திருந்தார். அவனோ<br/> தன்மார்பு காட்டி 'நான் தம்பி' என்றான்.<br/> "தமிழன் என்றுநீ சாற்றடா தம்பி"<br/> என்றே இயம்பி அமிழ்து வந்தாள்.<br/> வாழிய தமிழ மக்கள்!<br/> வாழிய நற்றமிழ் வையகம் இனிதே!<br/> <br/><hr noshade="" width="50%"/>
<center><h3> ஐந்தாம் பகுதி </h3> </center> <br/>
<strong>முதியோர் காதல்</strong><br/> <br/><strong>அறுசீர் விருத்தம்</strong><br/><br/><strong>மூத்த பிள்ளை முதியவரோடு</strong><br/> <br/> வேடப்பன் தம்பி யான<br/>      வெற்றிவேல், மனைவி யோடு<br/> வேடப்பன் வாழ்ந் திருந்த<br/>      வீட்டினில் வாழு கின்றான்,<br/> வேடப்ப னோ,தன் தந்தை<br/>      வீட்டினிற் குடும்பத் தோடு<br/> பீடுற வாழு கின்றான்.<br/>      பெற்றவர் முதுமை பெற்றார்!<br/> <br/> <strong>முதியோருக்கு மருமகள் தொண்டு</strong><br/> <br/> வேடப்பன் மனைவி யான<br/>      நகைமுத்து மிகவும் அன்பாய்<br/> வேடப்பன் தந்தை தாய்க்கு<br/>      வேண்டுவ தறிந்தே அன்னார்<br/> வாடுதல் சிறிதும் இன்றி<br/>      வாய்ப்புறத் தொண்டு செய்வாள்;<br/> ஆடிய பம்ப ரங்கள் <br/>      அல்லவா அம்மூத் தோர்கள்?<br/> <br/> <strong>தலைக்கடை அறையில் மணவழகர் தங்கம்</strong><br/> <br/> தலைக்கடை அறைக்குள் அந்தத்<br/>      தளர்மண வழகர் ஓர்பால்<br/> இலக்கியம் படிப்பார்! இன்பத்<br/>      துணைவியார் கேட்டி ருப்பார்!<br/> உலர்ந்தபூங் கொடிபோல் தங்கத்(து)<br/>      அம்மையார் ஒருபால் குந்திப்<br/> பலஆய்வார்; துணைவர் கேட்பார்;<br/>      துயிலுவார்; பழங்கா லத்தார்.<br/> <br/> <strong>மணவழகர் உடல்நிலை</strong><br/> <br/> மணவழ கர்க்கு முன்போல்<br/>      வன்மையோ தோளில் இல்லை!<br/> துணைவிழி, ஒளியு ம் குன்றக்<br/>      கண்ணாடித் துணையை வேண்டும்;<br/> பணையுடல், சருகு! வாயிற்<br/>      பல்லில்லை! மயிர்வெண் பட்டே!<br/> உணவெலாம்! பாலின் கஞ்சி;<br/>      உலவுதல் சிறிதே ஆகும்.<br/> <br/><strong> தங்கத்தம்மையார் உடல்நிலை</strong><br/> <br/> நன்னிலாக் கதிர்போல் கூந்தல்<br/>      நரைத்தது. கொண்டை யிட்டு<br/> முன்னிலா முகில்உண் டாற்போல்<br/>      முகத்தொளி குறைய லானார்!<br/> அன்புடல் அறத்தால் தோய்ந்த<br/>      ஆயிரம் பிறைமூ தாட்டி<br/> மன்னுசீர் அன்னாள் மெய்யோ<br/>      வானவில் போற்கூ னிற்றே!<br/> <br/><strong> முதியோர் அறைக்கு மக்கள் பேரர் வந்து போவார்கள்</strong><br/> <br/> இருபெரு முதியோர் தம்மைத்<br/>      தலைக்கடை அறைசு மந்து<br/> பெரும்பேறு பெற்ற தன்றோ!<br/>      பிள்ளைகள், அவர்ம னைமார்<br/> வருவார்கள்; அறங்கேட் பார்கள்.<br/>      மற்றுள பேர்த்தி பேரர்<br/> வருவார்கள் அளவ ளாவி<br/>      மணியோடு பள்ளி செல்வார்.<br/> <br/> <strong>இரு முதியோர் நிரம்பிய உள்ளம்</strong><br/> <br/> மைந்தர்க்குக் கல்வி சேர்த்தோம்<br/>      மகள்மார்க்கும் அவ்வா றேயாம்<br/> எம்தக்க கடன்மு டித்தோம்<br/>      இனிதாக வாழு கின்றோம்;<br/> முந்துறச் சுற்றத் தார்க்கும்<br/>      செய்வன முழுதும் செய்தோம்;<br/> இந்தநாள் வரைக்கும் வாய்மை<br/>      இம்மியும் மறந்த தில்லை.<br/> <br/> <strong>நாட்டுக்கு நலம் செய்தோம்</strong><br/><br/> இந்நாட்டின் நலனுக் காக<br/>      நல்லறம் இயற்றி வந்தோம்.<br/> எந்நாளும் பிறர்க்குத் தீமை<br/>      எங்களால் நடந்த தில்லை.<br/> சின்னதோர் நன்று செய்தார் <br/>      திறம்மறந் தறியோம் என்றே<br/> இன்னிசை பாடும் அன்னார்<br/>      இரண்டுள்ளம் இன்பம் கொள்ளும்.<br/> <br/> <strong>முதியோளே வாழ்கின்றாள்  என் நெஞ்சில்</strong><br/> <br/> விதைத்திட்டேன் அவளின் நெஞ்சில்<br/>      என்றனை! நேற்றோ? அல்ல;<br/> இதற்குமுன் இளமை என்ப<br/>      தென்றைக்கோ அன்றைக் கேநான்!<br/> கதையாகிக் கனவாய்ப் போகும்<br/>      நிகழ்ந்தவை; எனினும் அந்த<br/> முதியோளே வாழு கின்றாள்<br/>      என்நெஞ்சில் மூன்று போதும்.<br/> <br/><strong> இருக்கின்றாள் அது எனக்கின்பம்</strong><br/> <br/> புதுமலர் அல்ல; காய்ந்த<br/>      புற்கட்டே அவள்உ டம்பு!<br/> சதிராடும் நடையாள் அல்லள்<br/>      தள்ளாடி விழும் மூதாட்டி!<br/> மதியல்ல முகம்அ வட்கு<br/>      வறள்நிலம்! குழிகள் கண்கள்!<br/> எதுஎனக் கின்பம் நல்கும்?<br/>      "இருக்கின்றாள்" என்ப தொன்றே!<br/> <br/><strong> நினைக்கின்றாள் நினைக்கின்றேன் நான்</strong><br/><br/> இனிக்கின்ற தமிழை அன்னாள்<br/>      இசைக்கின்ற ஆற்றல் இல்லை.<br/> தனித்துள்ளேன் ஒருபால்! அன்னாள்<br/>      தனித்துள்ளாள் மறுபு றத்தே!<br/> எனைக்கண்டும், என்னைத் தொட்டும்<br/>      பயில்கிலாள்; எனினும் என்னை<br/> நினைக்கின்றாள், நினைக்கின் றேன்நான்;<br/>      நிலைக்கின்ற தென்பால் இன்பம்!<br/> <br/> <strong>அன்புள்ளம் காணுகின்றேன்<br/> அகத்தின்பம் காணுகின்றேன்<br/></strong> <br/> என்பும்நற் றோலும் வற்ற,<br/>      ஊன்றுகோல் இழுக்கி வீழத்<br/> தன்புது மேனி, காலத்<br/>      தாக்கினால் குலைய லானாள்.<br/> என்முது விழிகா ணற்கும்<br/>      இயலாதே! எனினும் அன்னாள்<br/> அன்புள்ளம் காணு கின்றேன்!<br/>      அகத்தி ன்பம் காணு கின்றேன்!<br/><br/> பேரர் அம்மாயி என்றழைப்பர்<br/> அது கேட்பேன் இன்பம் செய்யும்<br/> <br/> செம்மா துளைபி ளந்து<br/>      சிதறிடும் சிரிப்பால் என்னை<br/> அம்மாது களிக்கச் செய்வாள்<br/>      அதுவெலாம் அந்நாள்! இந்நாள்<br/> அம்மணி நகைப்பும் கேளேன்<br/>      ஆயினும் பேரர் ஓர்கால்<br/> "அம்மாயீ" என்பார்! கேட்பேன்<br/>      அமிழ்தினில் விழும்என் நெஞ்சம்!<br/> <br/> <strong>அன்னை என்றழைப்பர் மக்கள்<br/> இன்புறும் என்றன் நெஞ்சம்</strong><br/> <br/> இன்னிழை பூண்டி ருப்பாள்<br/>      அத்தான்என் றழைப்பாள் என்னை<br/> நன்மொழி ஒன்று சொல்வாள்<br/>      நான்இசை யாழே கேட்பேன்!<br/> அன்னவை அந்நாள்! இந்நாள்<br/>      அன்னவள் தன்னை நோக்கி,<br/> 'அன்னாய்' என் றழைப்பார் மக்கள்<br/>      அதுகேட்பேன்; இன்பம் கொள்வேன்!<br/> <br/> <strong>அவள் உள்ள உலகம்<br/> எனக்கு உவப்பூட்டும்</strong><br/> <br/> உயிர்ப்பினை நிலைநி றுத்தும்<br/>      நன்மழை; உலக நூலைச்<br/> செயிர்ப்பற நீத்தார்* செய்வார்;<br/>      செவ்வேஅவ் வறநூல் தன்னை<br/> முயற்சியிற் காப்பார் மன்னர்.<br/>      எனக்கென்ன இனி?அம் மூதாட்டி<br/> உயிர்வாழ்வாள் ஆத லற்றான்<br/>      உவப்பூட்டும் எனக்கிவ் வையம்!<br/> <br/> (*நீத்தார் - துறந்தார்)<br/> <br/> <strong>அவர் வாழ்வது<br/> அவள்மேல் வைத்த காதல்</strong><br/> <br/> வாழாது வாழ்ந்து மூத்த<br/>      மணவழ குள்ளம் இ·தே!<br/> ஆழாழிப் புனல்அ சைவை,<br/>      ஆர்ப்பினை எண்ணி டாது<br/> வீழுற அதனில் வீழ்த்தும்<br/>      இருப்பாணி போல்அ வள்மேல்<br/> காழுற மனத்தில் வைத்த<br/>      காதலால் வாழு கின்றார்!<br/> <br/> <strong>என் நெஞ்ச மெத்தையில் துயிலுகின்றான்</strong><br/> <br/> காம்பரிந் திட்ட பூவைக்<br/>      கட்டிலில் பரப்பி, மேலே<br/> பாம்புரி போலும் மேன்மைப்<br/>      பட்டுடை விரித்துப் போட்டால்,<br/> தீம்பாலைப் பருகி அன்பன்<br/>      சிறக்கவே துயில்வான் இன்றும்<br/> மேம்பாட்டிற் குறைவோ? நெஞ்ச<br/>      மெத்தையில் துயிலு கின்றான்.<br/> <br/><strong> நெஞ்சக் காட்டில்  உலவும் மான்</strong><br/> <br/> பாங்குற மணியும் பொன்னும்<br/>      பதித்தபாண் டியன்தேர் போல<br/> ஈங்கிந்தத் தாழ்வா ரத்தில்<br/>      எழிலுற உலவா நிற்பான்;<br/> ஏங்குமா றில்லை இன்றும்<br/>      என்னிரு கண்நி கர்த்தோன்<br/> நீங்காமான் போல்என் நெஞ்சக்<br/>      காட்டினில் உலவு கின்றான்.<br/> <br/><strong> என் நெஞ்சில் தேன்மழை அவன்</strong><br/> <br/> மெய்யுற வாய்சு வைக்க<br/>      விழி,அழ குண்ண, மூக்கு<br/> வெய்யசந் தனத்தோள் மோப்ப,<br/>      விளைதமிழ் காது கேட்க,<br/> ஐயன்பால் புலன்கள் ஐந்தால்<br/>      அமிழ்தள்ள வேண்டும்! இந்நாள்<br/> பெய்கின்றான் என்நெஞ் சத்தில்<br/>      தேன்மழை, பிரித லின்றி!<br/> <br/><strong> அவனைச் சுமக்க மனம் ஓயாது</strong><br/> <br/> அறம்செய்த கையும் ஓயும்<br/>      மக்களை அன்பால் தூக்கிப்<br/> புறம்போன காலும் ஓயும்!<br/>      செந்தமிழ்ப் புலவர் சொல்லின்<br/> திறம்கேட்ட காதும் ஓயும்!<br/>      செயல்கண்ட கண்ணும் ஓயும்!<br/> மறவனைச் சுமக்கும் என்றன்<br/>      மனமட்டும் ஓய்த லில்லை.<br/> <br/><strong> அயலவன் கண்படாமல் காத்து வந்தேன்</strong><br/> <br/> வெயில்பட்டால் உருகிப் போகும்<br/>      மெழுகினால் இயன்ற பாவை!<br/> பெயும்மழை பட்ட போதே<br/>      கரையும்கற் கண்டின் பேழை!<br/> புயல்பட்டால் நிலைகொள் ளாத<br/>      பூம்பொழில்! என்ம ணாளன்<br/> அயலவள் கண்பட் டால்சீர்<br/>      அழியும்என் றன்பால் காத்தேன்.<br/> <br/><strong> தப்பொன்றும் இன்றி என் தமிழனைக் காத்தேன்</strong><br/> <br/> தொப்பென்ற ஓசை கேட்டால்<br/>      துயருறும் என்றும், சாற்றில்<br/> உப்பொன்று குறைந்தால் உண்ணல்<br/>      ஒழியுமே என்றும், ஒன்றை<br/> ஒப்பெனில் ஒப்பா விட்டால்<br/>      உடைபடும் உள்ளம் என்றும்<br/> தப்பொன்றும் இன்றி என்றன்<br/>      தமிழனை அன்பாற் காத்தேன்.<br/> <br/><strong> எத்தீமை நேருமோ? என்று நினைப்பாள் மூதாட்டி</strong><br/> <br/> தற்காத்துத் தற்கொண் டானைத்<br/>      தான்காத்துத் தகைமை சான்ற<br/> சொற்காத்துச் சோர்வி லாளே<br/>      பெண்என்று வள்ளு வர்தாம்<br/> முற்சொன்ன படியே என்றன்<br/>      முத்தினைக் காத்து வந்தேன்.<br/> எத்தீமை மனக்கு றைச்சல்<br/>      எய்துமோ எனநி னைப்பேன்!<br/> <br/><strong>  எனக்குக் கொடுப்பதைத்  தாத்தாவுக்குக் கொடு</strong><br/> <br/><strong> அகவல்</strong><br/> <br/> பாட்டியே, சிறுமலைப் பழங்கள் இந்தா<br/> என்று பேரன் ஈய வந்தான்.<br/> தம்பியே உன்றன் தாத்தா வுக்குக்<br/> கொடுபோ! என்று கூறிக்<br/> கொடுக்கப் போவதைக் கூர்ந்துநோக் குவளே!<br/> <br/> <strong>பொரிமாத் தந்தார் உண்டாள்<br/> நாணிப்போனார் தம்மிடம்<br/></strong> <br/> வலக்கால் குத்திட்டும், இடதுகால் மடித்தும்,<br/> உட்கார்ந் திலக்கியம் உற்று நோக்கிடும்<br/> மணவழ கர்தம் மனையாள் நினைவாய்க்<br/> கணுக்கால் கையூன் றியபடி ஊன்றுகோல்<br/> துணையடு தம்,தலை யணைக்கீழ் வைத்த<br/> பொதிந்த பொரிமாப் பொட்டணம் தூக்கி<br/> எழுந்தார். விழிப்புடன் விழுந்து விடாமே<br/> நடந்து,தம் துணைவியை நண்ணினார்.அப்போது<br/> மருமகள் நகைமுத்து வந்து, "மாமா<br/> என்ன வேண்டும்? ஏன் வந்தீர்கள்?<br/> என்னிடம் கூறினால் யான்செய் யேனா?"<br/> என்றாள். பொரிமா இடையில் மறைத்தும்<br/> தன்துணை மேலுள்ள அன்பை மறைத்தும்<br/> ஒன்று மில்லை ஒன்று மில்லை<br/> என்று சொல்லொணாத் துன்பம் எய்தினார்!<br/> மருகி போனாள். கிழவர் துணைவியின்<br/> அருகுபோய்ப் பொரிமா அவளிடம் நீட்டி<br/> உண்ணென்று வேண்டி நின்றார்!<br/> உண்டாள்; நாணிப் பிரிந்தார் உவந்தே!<br/> <br/> <strong>அவள் தனிச்செல்ல <br/> மணவழகர் பொறார்</strong><br/> <br/> தங்கம் கொல்லைக்குத் தனியே செல்வதை<br/> மணவழகு நோக்க மனது பொறாராய்<br/> மருகியை அழைப்பார்; மருகி வந்து,தன்<br/> துணைவிக்குத் துணைசெயக் கண்டால்<br/> தணிவார் தமது தணியா நெஞ்சமே.<br/> <br/><strong> அவனுக்குத் தொண்டு  செய்தலே அவளுக்கின்பம்</strong><br/> <br/> மணவழ கர்தாம் மறுபுறம் நகர்ந்தால்<br/> அணிமையிற் சென்றே அன்பன் படுக்கையைத்<br/> தட்டி, விரிப்பு மாற்றித் தலையணை<br/> உறைமாற் றுவாள் அவள்; மணந்தநாள்<br/> பெறுவதைப் பார்க்கிலும் பெறுவாள் இன்பமே.<br/> <br/><strong> முன்னாள் நடந்ததை மூதாட்டி இந்நாள் நகைமுத்திடம் இயம்புவாள்</strong><br/> <br/> ஒருநாள் மாலைப் பெருமூ தாட்டி<br/> நடந்த ஒன்றை நகைமுத் தாளிடம்<br/> மிகுமகிழ்ச் சியுடன் விளம்ப லுற்றாள்;<br/> செம்பில் எண்ணெயும் சீயக் காயும்<br/> ஏந்தி மணாளரை எழுந்திரும் என்றேன்.<br/> "உனக்கேன் தொல்லை உன்றன் பணிச்சியை<br/> எண்ணெய் தேய்க்க அனுப்புக" என்றார்.<br/> "நானே அப்பணி நடத்துவேன்" என்றேன்.<br/> "மானே, மெல்லிடை வஞ்சியே, நீபோய்க் <br/> கிளியுடன் பேசியும் ஒளியாழ் மிழற்றியும்<br/> களியுடன் இருப்பாய் கவலைஏன்?" என்றார்.<br/> அறவே மறுத்ததால் அறைக்குச் சென்றேன்.<br/> பின்னர்ஓர் பணிச்சி என்மணா ளர்க்கே<br/> எண்ணெய் இட்டுத் தண்சீ யக்காய்<br/> தேய்த்து வெந்நீர் சாய்த்துத் தலைமுடி<br/> சிக்கறுத் திருந்தாள். திடும்என அங்கே<br/> என்றன் மாமியார், "என்னன்பு மகனே,<br/> ஏதுன் மனைவி இப்ப ணிச்சியை<br/> உனக்கு முழுக்காட்ட ஒப்பிய"தென்றார்.<br/> அதற்கென் மணாளர், "ஆம்அவள் என்னை<br/> எண்ணெய்இட் டுக்கொள எழுந்திரும் என்றாள்.<br/> ஒப்பேன் என்றேன். உடனே உட்சென்று<br/> இப்ப ணிச்சியை அனுப்பினாள்" என்றார்.<br/> அப்படி யாஎன் றன்புறு மாமியார்<br/> இப்புறம் திரும்பி எதிரில் நோக்க,<br/> முக்கா டிட்டே முகம்மறைத் தபடி<br/> சிக்கறுத் திருந்த சிறிய பணிச்சியைத்<br/> "தங்கத் திடத்தில் சந்தனம் கொடுத்தே<br/> இங்கே அனுப்படி" என்றார். பணிச்சி<br/> அகலும் போது முக்கா டகன்றது.<br/> தங்கமே பணிச்சி என்பதை<br/> அங்கென் மாமியார், அன்பர்கண் டனரே!<br/> <br/><strong> மணிமொழியாரிடம் மணவழகர்</strong><br/><br/> மனத்தில் மாசு வராமையே அறம்எனும்<br/> வள்ளுவர் வாய்மொழி மறந்தறி யேன்நான்;<br/> அறம்எனல் இல்லறம் துறவறம் ஆக<br/> இருவகை என்பதை ஒருகாலும் ஒப்பேன்;<br/> அறம்எனப் பட்டதே இல்வாழ்க் கைஎன்றார்<br/> வள்ளுவர் ஆதலால்! உள்ளம் கவர்ந்த<br/> ஒருத்தி உளத்தை உரிமையாய்க் கொண்டேன்.<br/> அதுதான் மணமென அறிஞர் கூடிப்<br/> புதுவாழ்வு பெறுகெனப் புகன்றனர் வாழ்த்தே.<br/> இடும்பை தீர்ப்பவள் என்மனை! அவள்என்<br/> குடும்ப விளக்கு! வேறேது கூறுவேன்?<br/> என்பால் அன்பை நிரம்ப ஏற்றவள்<br/> நன்மக்க ளீன்று நலமுறக் காத்தாள்;<br/> நவையறு கல்வியால் நன்மக் கள்தமை<br/> அவையினில் முதன்மை அடையச் செய்தேன்;<br/> அறவழி யாலே நிறைபொருள் ஆக்கினேன்.<br/>  நெஞ்சினில் உற்றிடும் நிலைவேறு பாட்டால்<br/> நொடிதொறும் நொடிதொறும் நூறுநூ றாயிரம்<br/> இறப்பும் பிறப்பும் எய்தும் அன்றோ? <br/> எய்தவே இன்பம் ஏகலும் மீளலும்<br/> அடையும் அன்றோ? அவ்வா றின்றி<br/> அலைகடல் சூழ்நில வுலகில் இந்நாள்<br/> நிலைத்த இன்பம் பெற்றதென் நெஞ்சம்!"<br/> எனமண வழகர் இயம்பிய அளவில், <br/> "இதற்குமுன் நிகழ்ந்த இன்ப நிகழ்ச்சிகள்<br/> உண்டெனில் அவற்றில் ஒன்று கூறுக!"<br/> எனமணி மொழியார் இனிது கேட்டார்.<br/> நன்றென அழகர் நவில லானார்:<br/> <br/><strong> இளமையில் நடந்த  இன்ப நிகழ்ச்சி</strong><br/> <br/> "படித்தும் கேட்டும், பாடியும் ஆடியும்<br/> இருந்த நண்பர் பிரிந்து போகவே,<br/> என்றன் அறையில் யான்தனிந் திருந்தேன்.<br/> நிலாமுகத் தாள்என் நெஞ்சைத் தொட்டாள்.<br/> தனிமையை நெஞ்சு தாங்க வில்லை.<br/> தனித்திருக் கின்றிரோ தக்க நண்பருடன்<br/> இனித்திருக் கின்றிரோ என்றுபார்த் துவர<br/> என்னை அனுப்பினாள் என்றன் தலைவி<br/> என்றாள் தோழி என்னெதிர் வந்து!<br/> போய்ச்சொல் என்றேன், போனாள்; மீண்டும்<br/> வந்து, தலைவனே, வஞ்சி சோறுகறி<br/> ஆக்கு கின்றாள். அடுப்பில் சோறு<br/> கொதிக்கின்ற தெ"ன்று கூறினாள். "இங்கே<br/> குளிர்கின்றதோ" எனக் கூறி அனுப்பினேன்.<br/> "இறக்கும் நேரம்" என்றாள் வந்து!<br/> "வாழும் நேரமோ இங்கு மட்டும்?"<br/> என்றேன். சென்றாள். உடனே என்றன்<br/> இனிய அமிழ்து தனிஎனை அடைந்தாள்.<br/> "அத்தான் பொறுப்பீர் அடுப்பில் வேலை <br/> முடித்தோடி வருவேன்" என்று மொழிந்தாள்.<br/> "தோழிபார்க் கட்டும் சோறாக் கும் பணி"<br/> என்றேன். அதற்கவள், என்முகம் தாங்கி<br/> "தலைவர் விருப்பம் தலைவி அறிவாள்;<br/> பொறுப்பிலாத் தோழி அறிவ துண்டோ?"<br/> என்றாள். "மாமியார் இல்லையா?" என்றேன்.<br/> "அந்தோ அந்தோ?" என்றுதன் அங்கையால்<br/> தன்வாய் மூடித் "தளர்ந்த கிழவியை<br/> அடுப்பில் விட்டுத் தடித்த மருமகள்<br/> கொழுந னோடு கொஞ்சினாள் என்று<br/> வையம் இகழுமே" என்று, வஞ்சி<br/> தொடக்க மருத்துவ மாகமுத் தமொன்று<br/> கொடுத்துக் குடுகுடென்று கடிதே ஓடிச்<br/> சமையல் முடித்துத் தமிழோ<br/> அமிழ்தோ எனச்சோ றிட்டழைத் தாளே!<br/> <br/><strong> மணிமொழியார் நிலைத்த இன்பமாவ தெப்படி என்றார்</strong><br/> <br/> "உண்பது நாழி உடுப்பது நான்குமுழம்<br/> எண்பது கோடிநினைந் தெண்ணுவ" என்று<br/> மூத்தாள் ஔவை மொழிந்த வண்ணம்<br/> என்றும் மக்களின் எண்ணம் பலவாம்;<br/> எண்ணம் தோற்பதும் ஈடே றுவதும்<br/> ஆகும். அதனால், அகத்தின் நிலைமை<br/> நல்லதும் ஆகும்; நலிவதும் ஆகும்.<br/> இவற்றையே நொடிதோறும் ஏற்படு கின்ற<br/> ஆயிரம் ஆயிரம் பிறப்பிறப் பென்றீர்.<br/> இவைகளே நிலையா இன்பதுன் பங்கள்!<br/>  "நிலைத்த இன்பம் நேர்ந்த தென்றீரே <br/> வழுத்துவீர் அதை"என மணிமொழி கேட்டார்;<br/> அதுகேட் டழகர் அறிவிக் கின்றார்;<br/> "செம்மலர் பறிக்கச் செல்வதும் இலைநான்!<br/> சேறும் பூசித் திரும்பலும் இல்லை.<br/> பற்றில்லை; தீமை உற்றதும் இல்லை.<br/> தீமையில் லாவிடம் இன்பம் திகழும்,<br/> என்ன என்னிடம் மீதி என்றால்.<br/> ஒன்றே! ஒன்றே! அதன்பெயர் உயிர்ப்பாம்.<br/> அவ்வு யிர்ப்போ அன்பி ருப்பதால்<br/> இருக்கின் றதுவென இயம்புவர் வள்ளுவர்;<br/> 'அன்பின் வழிய துயிர்நிலை' அறிக.<br/> என்றன் அன்புக் குரியவர் எவரெனில்<br/> மனைவி, மக்கள், பேரர், உறவினர்.<br/> ஆயினும் மனைவி,என் அன்புக் கருகில்<br/> இருப்பவள், என்மேல் அன்புவைத்(து)<br/> இருப்பவள்" என்றார் மணவ ழகரே<br/> <br/><strong> மணவழகர் இரவு நன்றாகத் தூங்கினையோ என்றார்<br/> <br/> அறுசீர் விருத்தம்<br/></strong> <br/> சேவல்கூ விற்று; வானம்<br/>      சிரித்தது; நூற்றைந் தாண்டு<br/> மேவிய அழகர் கண்கள்<br/>      விரிந்தன! கிழவி யாரின்<br/> தூவிழி மலர்ந்த! ஆங்கே<br/>      துணைவனார் துணையை நண்ணிப்<br/> "பாவையே தூக்கப் பொய்கை<br/>      படிந்தாயோ இரவில்" என்றார்.<br/> <br/><strong> அயர்ந்து தூங்கியதாகத் தங்கம் சாற்றினாள்</strong><br/> <br/> குடித்தோமே பாலின் கஞ்சி;<br/>      குறட்பாவின் இரண்டு செய்யுள்<br/> படித்தோமே, அவற்றி னுக்கு<br/>      விரிவுரை பலவும் ஆய்ந்து<br/> முடித்தோமே! மொணமொ ணென்று<br/>      மணிப்போறி சரியாய்ப் பத்தும்<br/> குறித்தது துயின்றேன்;இப்போ(து)<br/>      அழைத்தீர்கள் விழித்தேன் என்றாள்.<br/> <br/><strong> தம் தூக்க நலம் சொல்வார் தள்ளாத கிழவர்</strong><br/> <br/> நிறையாண்டு நூறும் பெற்ற<br/>      நெடுமூத்தாள் இதனைக் கூற<br/> குறைவற்ற மகிழ்ச்சி யாலே<br/>      அழகரும் கூறு கின்றார்:<br/> நிறுத்தினோம் நெடிய பேச்சை<br/>      பொறி,மணி பத்தே என்று<br/> குறித்தது துயின்றேன் சேவல்<br/>      கூவவே எழுந்தேன் என்றார்.<br/> <br/><strong> கிழவர் உடனிருப்பதில் கிழவிக்கு நாணம்</strong><br/> <br/> புதுக்காலை; குளிர்ந்த காலைப்<br/>      போதிலே உனைநெ ருங்கி<br/> இதுபேசும் பேறு பெற்றேன்<br/>      என்றனன் கிழவோன்! அன்னாள்<br/> எதிர்வந்த அமிழ்தே, அன்பே<br/>      யான்பெற்ற இன்பம் போதும்<br/> அதோ நகைமுத்து வந்தாள்<br/>      நமைக் காண்பாள் அகல்வீர் என்றாள்.<br/> <br/><strong> நூற்றைந்து ஆண்டுவரை நீவிர் வாழக் காரணம் என்ன?</strong><br/><br/><strong> எண்சீர் விருத்தம்</strong><br/> <br/> மற்றொருநாள் காலையிலே மணிமொழியார் வந்தார்;<br/>      மணவழகர் அன்போடு வரவேற்புச் சொன்னார்.<br/> "இற்றைநாள் நூற்றைந்தா ண்டாயின உமக்கே<br/>      இத்தனைநாள் உயிர்வாழக் காரணந்தான் என்ன?<br/> சற்றதனை உரைத்திடுக!" எனக்கேட்டார் மொழியார்.<br/>      "எந்தைதாய் நல்லொழுக்க முடையவர்கள்; என்னைக்<br/> கற்றவரில் ஒருவன்என ஆக்கிவைத்தார்; நானும்,<br/>      கருத்தினிலும் சேர்த்தறியேன் தீயழுக்கம் கண்டீர்.<br/> <br/><strong> நன்மனைவியுடையார் எல்லாம் உடையார்</strong><br/> <br/> இவையன்றி நானடைந்த மனைவியோ என்றால்<br/>      எனக்கினியாள்! என்னிரண்டு கண்களே போல்வாள்;<br/> நவையில்லாள்; நான்வாழத் தன்னுயிரும் நல்கும்<br/>      நாட்டத்தாள்; அவளாலே என்வாழ்க்கை காத்தேன்;<br/> அவளாலே நல்லொழுக்கம் தவறாமை காத்தேன்;<br/>      அவளாலே என்குடும்பம் மாசிலதாய்ச் சற்றும்<br/> கவலையிலா தாயிற்று; நன்மனைவி உடையார்!<br/>      கடலுலகப் பெரும் புகழும் வாழ்நாளும் உடையார்!<br/><br/><strong> உலக அமைப்புக்கு இலேசு வழி</strong><br/><br/> இவ்வுலகில் அமைதியினை நிலைநாட்ட வேண்டின்<br/>      இலேசுவழி ஒன்றுண்டு பெண்களைஆ டவர்கள்<br/> எவ்வகையும் தாழ்த்துவதை விட்டொழிக்க வேண்டும்.<br/>      தாய்மையினை இழித்துரைக்கும் நூலும்ஒரு நூலா?<br/> செவ்வையுற மகளிர்க்குக் கல்விநலம் தேடல்<br/>      செயற்பால யாவினுமே முதன்மைஎனக் கொண்டே<br/> அவ்வகையே செயல்வேண்டும்! அறிவுமனை யாளால்<br/>      அமைதியுல குண்டாகும் என்ன இதில் ஐயம்!<br/> <br/><strong> மகளிர் ஒழுக்கம் பூண்டால் மருத்துவ நிலையமே வேண்டாம்</strong><br/> <br/> மகளிரெல்லாம் கல்வியறி வொழுக்கமுள ராயின்<br/>      மருத்துவமே வேண்டாவாம்; பிணிமூப்பு வாரா.<br/> மகளிரெல்லாம் அரசியலைக் கைப்பற்றி ஆண்டால்<br/>      மாநிலத்தில் போரில்லை; சாக்காடும் இல்லை;<br/> துகளில்லா ஒருசிறிய உலகுண்டு கேட்பீர்<br/>      தொல்லையில்லா அவ்வுலகம் யான்வாழும் இல்லம்.<br/> பகையில்லை. அங்கின்மை இல்லை,பிணி இல்லை<br/>      பழியில்லை, என்துணைவி அரசாண்ட தாலே".<br/> <br/><strong> உங்கட்குப்பின் உங்கள் குடும்பம் எப்படி நடக்கும்?</strong><br/><br/>  என்றுரைத்தார் மணவழகர்; இதைஎல்லாம் கேட்ட<br/>      எழிலான மணிமொழியார்" உங்கட்குப் பின்னர்<br/> நன்றுகுடித் தனம்நடக்கக் கூடுமோ?" என்றார்<br/>      "நான்நல்லன், என்மனைவி நனிநல்லள்; நாங்கள்<br/> என்றும்மன நலம்உடையோம். ஆதலினால் அன்றோ,<br/>      எம்மக்கள் நல்லவர்கள்; எம்மக்கள் கொண்ட<br/> பொன்னுறவைப் பெற்றோரும் நல்லர்நனி நல்லர்<br/>      பொலியும்இனி யும்குடும்பம்" என்றுரைத்தார் அழகர்.<br/> <br/><strong> தள்ளாத கிழப்பருவத்தில்  இன்பம் எய்துதல் உண்டு</strong><br/> <br/> "கையிலே வலிவில்லை காலில்வலி வில்லை;<br/>      கண்ணில்ஒளி இல்லைநாச் சுவையறிய வில்லை;<br/> மெய்யூறும் இல்லைஒலி காதறிய வில்லை;<br/>      விலாஎலும்பின் மேற்போர்த்த தோலுமில்லை; நீவிர்<br/> செய்வதொரு செயலில்லை; இன்பமுறல் ஏது?<br/>      தெரிவிப்பீர்" என்றுமணி மொழியார்தாம் கேட்கத்<br/> துய்யமுது மணவழகர் உடல்குலுங்கச் சிரித்துச்<br/>      சொல்லலுற்றார், முதியோளும் நகர்ந்துவந்துட் கார்ந்தாள்.<br/> <br/><strong> இன்புறும் இரண்டு மனப்பறவைகள்</strong><br/> <br/> "வாய்மூக்குக் கண்காது மெய்வாடி னாலும்<br/>      மனைவிக்கும் என்றனுக்கும் மனமுண்டு கண்டீர்<br/> தூய்மையுறும் அவ்விரண்டு மனம்கொள்ளும் இன்பம்<br/>      துடுக்குடைய இளையோரும் படைத்திடுதல் இல்லை.<br/> ஓய்வதில்லை மணிச்சிறகு! விண்ணேறி, நிலாவாம்<br/>      ஒழுகமிழ்து முழுதுண்டு பழகுதமிழ் பாடிச்<br/> சாய்வின்றிச் சறுக்கின்றி ஒன்றையன்று பற்றிச்<br/>      சலிக்காதின் பங்கொள்ளும் இரண்டுமனப் பறவை.<br/> <br/><strong> இருமனம் இரு மயில்கள்;<br/> தேன்சிட்டுகள்; கிளிகள்; அமிழ்தின் கூட்டு<br/></strong><br/> "அருவியெலாம் தென்பாங்கு பாடுகின்ற பொதிகை<br/>      அசைதென்றல் குளிர்வீசும் சந்தனச்சோ லைக்குள்<br/> திரிகின்ற சோடிமயில் யாமிரண்டு பேரும்;<br/>      தெவிட்டாது காதல்நுகர் செந்தேன்சிட் டுக்கள்!<br/> பெருந்தென்னங் கீற்றினிலே இருந்தாடும் கிளிகள்!<br/>      பெண்இவளோ ஆண்நானோ எனவேறுவேறாய்ப்<br/> பிரித்துணர மாட்டாது பிசைந்தகூட் டமிழ்து!"<br/>      பேசினார் இவ்வாறு; கூசினள் மூதாட்டி.<br/> <br/><strong> அவள் தூங்கவில்லை  இரவுமணி பத்தாகியும்<br/> <br/> அறுசீர் விருத்தம்<br/></strong> <br/> மாநில மக்கள் எல்லாம்<br/>      தூங்கும்நள் ளிரவில், தங்கம்<br/> ஏனின்னும் தூங்க வில்லை?<br/>      இருநுனி தொடவ ளைக்கக்<br/> கூனல்வில் போலே மெய்யும்<br/>      கூனிக்கி டந்த வண்ணம்<br/> ஆனதோ மணிபத் தென்றாள்<br/>      மணிப்பொறி அடிக்கக் கேட்டே.<br/> <br/><strong> அவனிடம் நகர்ந்து செல்லுகிறாள்<br/></strong> <br/> "அவன்துயின் றானோ?" என்னும்<br/>      ஐயத்தால் தான்தூங் காமல்<br/> கவலைகொள் வாளை எங்கும்<br/>      காண்கிலோம் இவளை அல்லால்!<br/> துவள்கின்ற மெய்யால் தன்கைத்<br/>      துடுப்பினால் தரைது ழாவித்<br/> தவழ்கின்றாள் தன்ம ணாளன்<br/>      படுக்கையைத் தாவித் தாவி.<br/> <br/><strong> ஒரு தலையணையில் அருகருகு கிடந்தார்கள்<br/></strong><br/> "வருகின்றா யோடி தங்கம்<br/>      வா"என்றோர் ஒலிகேட் கின்றாள்.<br/> சருகொன்று காற்றால் வந்து<br/>      வீழ்ந்தது போலே தங்கப்<br/> பெரியாளும் பெரியான் அண்டைத்<br/>      தலையணை மீது சாய்ந்தாள்.<br/> அருகரு கிருவர்; மிக்க<br/>      அன்புண்டு; செயலே இல்லை!<br/> <br/><strong> இருவர் களிப்பும் இயம்பு மாறில்லை<br/></strong><br/> ஒளிதரும் அறைவி ளக்கும்!<br/>      ஒளிக்கப்பால் இவர்கள் வாழ்வார்!<br/> வெளியினை இருளும் கௌவும்<br/>      இருட்கப்பால் விளங்கு கின்றார்!<br/> எளிதாகத் தென்றல் வீசும்<br/>      என்பயன்? அவர்அங் கில்லை<br/> களித்தன மனம்இ ரண்டும்<br/>      கழறுமா றில்லை அ·தே.<br/> <br/><strong> மனவுலகில் இருவர் பேச்சுக்கள்<br/></strong> <br/> இருமனம் அறிவு வானில்<br/>      முழங்கின இவ்வா றாக<br/> "பெரியோளே என்நி னைப்பால்<br/>      தூங்காது பிழைசெய் கின்றாய்"<br/> "உரியானே, எனையே எண்ணி<br/>      உறங்காது வருந்து கின்றாய்"<br/> "பெருந்தொல்லை தூக்க மின்மை"<br/>      "நற்றூக்கம் பெரிய இன்பம்!"<br/> <br/><strong>என் நினைவைவிட்டுத் தூங்குக<br/></strong> <br/>அரைநாளின் தூக்க மேஇவ்<br/>      வாறின்பம் அளிக்கு மானால்<br/>ஒருநாளின் முழுதும் தூங்கல்<br/>      ஒப்பிலா இன்பம் அன்றோ?<br/>"அரிவையே என்றன் நெஞ்சை<br/>      அள்ளாதே தனியே தூங்கே."<br/>"உரியானே என்ம னத்தைப்<br/>      பறிக்காதே உறக்கங் கொள்வாய்"<br/><br/><strong>நெடிய தூக்கம்<br/>நீடிய இன்பம்<br/></strong><br/>தூங்கினார் கனவும் அற்ற<br/>      தூக்கநல் லுலகில்! பின்னர்<br/>ஏங்கினார் விழித்த தாலே!<br/>      இன்பமே விரும்ப லானார்!<br/>தூங்குவோம்! நிலைத்த இன்பம்<br/>      துய்ப்போம்நாம் என்றார்! நன்றே<br/>தூங்குகின் றார்நல் லின்பம்<br/>      தோய்கின்றார் வாழ்கின் றாரால்!<br/><br/>முற்றும்.<br/></ul>
<hr noshade=""/>
This file was last edited on 12 Nov. 2018 <br/>
Feel free to send the corrections to the Webmaster. <br/>
</a></body>
</html>
</head></html>