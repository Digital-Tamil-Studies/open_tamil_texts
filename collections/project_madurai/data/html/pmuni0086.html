<!DOCTYPE HTML PUBLIC "-//W3C//DTD HTML 3.2//EN">

<!-- Project Madurai -->
<!-- Copyright (c) 2000 All Rights Reserved -->
<!-- Author : K. Kalyanasundaram-->
<html>
<head>
<meta content="text/html; charset=utf-8" http-equiv="Content-Type"/>
<meta content="K. Kalyanasundaram" name="Author"/>
<title>iruNTa viiTu by Bharathidasan(in tamil script, unicode/utf-8 format)</title>
</head>
<body>
<body bgcolor="white" text="#800000">
</body>
<center><img src="pmdr0.gif"/></center>
<hr noshade="" width="50%"/><br/>
<center><h2>Literary Works of Bharathidaasan ( Kanakasubbaratnam, 1891-1964)<br/>
III :   iruNTa viiTu (in Tamil Script, unicode/utf-8 format)<p>
புரட்சி கவிஞர் பாரதிதாசன் (கனகசுப்பரத்னம், 1891 - 1964) படைப்புகள்  <br/>
III:  இருண்ட வீடு<br/>
</p></h2></center>
<hr noshade="" width="50%"/><br/>
<hr noshade=""/>
Etext Preparation : Mr. Ben Arasu and Mrs. Suhitha Arasu, Chicago, USA<br/>
 Proof-reading: Mr. P.K. Ilango, Erode, Tamilnadu, India<br/>
Web version: K. Kalyanasundaram, Lausanne, Switzerland<br/>
Source Acknowledgement: Irunda Veedu by Bharathidasan, Published by Pari Nilayam, 184 Broadway, Chennai 600108
edition 1990. <p>
This webpage presents the Etext in Tamil script  but in Unicode encoding.<br/> 
To view the Tamil text correctly you need to set up the following: <br/>
i). You need to have Unicode fonts containing Tamil Block (Latha,<br/>
Arial Unicode MS, TSCu_Inaimathi, Code2000, UniMylai,...) installed on your computer <br/>
and the OS capable of rendering Tamil Scripts (Windows 2000 or Windows XP). <br/>
<br/>
ii)Use a browser that is capable of handling UTF-8 based pages<br/>
(Netscape &gt;4.6, Internet Explorer 5) with the Unicode Tamil font
chosen as the default font for the UTF-8 char-set/encoding view. <br/>.
In case of difficulties send an email request to <a href="mailto:kalyan@geocities.com">kalyan@geocities.com</a><br/>
<br/>

© Project Madurai 1999<br/>
Project Madurai is an open, voluntary, worldwide initiative devoted to preparation of <br/>
electronic texts of tamil literary works and to distribute them free on the Internet. <br/>
Details of Project Madurai are available at the website <br/>
<dd> <b><a href="http://www.projectmadurai.org/">http://www.projectmadurai.org/ </a></b><br/>
You are welcome to freely distribute this file, provided this header page is kept intact.<br/>
<hr noshade=""/> <center>
<h2>"iruNTa viiTu" by  Bharathidaasan in TSCII format<br/>
புரட்சி கவிஞர் பாரதிதாசனின் "இருண்ட வீடு"</h2></center>
<br/>
<b>1.   தலைவியின் தூக்கம், பால் கறப்பவன் தவறு,  தலைவனின் சோம்பல்.<br/></b>
<br/>
கடலின் மீது கதிரவன் தோன்றிப்<br/>
படரும் கதிர்க்கை பாய்ச்சிச்  சன்னலின்<br/>
வழியே, கட்டிலில் மங்கையை எழுப்பினான்.<br/>
விழிதிறந்து மங்கை, மீண்டும் துயின்றாள்.<br/>
<br/>
*....*....*<br/>
<br/>
அப்போது மணியும் ஆறரை ஆனதால்<br/>
எப்பொழு தும்போல் இரிசன் என்ற<br/>
மாடு கறப்பவன் வந்து கறந்து<br/>
பாலொடு செம்பை, மூலையில் கட்டிய<br/>
உறியில் வைக்காது-உரலின் அண்டையில்<br/>
வைத்துப் போனான். மங்கையின் கணவனோ,<br/>
சொத்தைப் பல்லைச் சுரண்டிய படியே<br/>
சாய்வுநாற் காலியில் சாய்ந் திருந்தான்.<br/>
<br/>
 *<br/>
<br/>
<b>2.     குழந்தையின்  அழுகை, பையனின் பொய்;   தந்தையின் போக்கு.<br/></b>
<br/>
தாயோ துயில்வதில் தனிமை பொறாமல்<br/>
நோயுடன் குழந்தை நூறு தடவை<br/>
அம்மா என்றும் அப்பா என்றும்<br/>
கம்மிய தொண்டையால் கத்திக் கிடந்தது!<br/>
<br/>
* * *<br/>
<br/>
பெரிய பையன் பிட்டையும் வடையையும்<br/>
கருதி, முதலில்  கையால் சாம்பலைத்<br/>
தொட்டுப் பல்லையும் தொட்டே, உரலின் <br/>
அருகில் இருந்தபால் செம்பை, விரைவில்<br/>
தூக்கி, முகத்தைச் சுருக்காய்க் கழுவினான்;<br/>
பாக்கி இருப்பது பால் என்றறிந்து<br/>
கடிது சென்றே "இடையன் இப்படிச்<br/>
செம்பின் பாலைச் சிந்தினான்" என்று,<br/>
நம்பும் படியே  நவின்றான் தந்தைபால்!<br/>
தந்தையார் "நாளைக் கந்த இடையன்<br/>
வந்தால்  உதைப்பதாய் வாய்மலர்ந்" தருளினார்.<br/>
<br/>
 *<br/>
<br/>
<b>3.  பையன் காலைக்கடன் முடிக்காமல் உணவுண்ணத் தொடங்கினான்;<br/>
<dd>  இரண்டு பற்களின் மறைவு.<br/></dd></b>
<br/>
பிட்டுக் காரி  தட்டினாள் கதவையே<br/>
திட்டென்று கதவைத் திறந்தான் பெரியவன்<br/>
பிட்டையும் வடையையும் தட்டில் வாங்கினான்<br/>
பெட்டி மீதில் இட்டுட் கார்ந்தான்<br/>
ஆவலாய் அவற்றை  அருந்தத்   தொடங்கினான்<br/>
நாவில் இடுகையில், நடுவயிறு  வலித்தது<br/>
வெளிக்குப் போக  வேண்டுமென் றுணர்ந்தான்<br/>
வடையின்  சுவையோ விடேன் விடேன் என்றது<br/>
கொல்லை  நோக்கிச் செல்லவும் துடித்தான்<br/>
மெல்லும் வடையை விழுங்கவும் துடித்தான்<br/>
வில்லம்பு  போல மிகவிரை வாக<br/>
நடுவிற் கிடந்த நாயை மிதித்துப்<br/>
படபட வென்று பானையைத் தள்ளிக்<br/>
கன்றின் கயிற்றால்  கால்தடுக் குற்று<br/>
நின்ற பசுவின் நெற்றியில் மோதி<br/>
இரண்டு பற்கள் எங்கேயோ போட்டுப்<br/>
புரண்டெழுந்  தோடிப் போனான்  கொல்லைக்கு!<br/>
<br/>
*<br/>
<br/>
<b>4.  தலைவி எழுந்தாள்; சாணமிட்டாள்; கோலமிட்டாள்;<br/>
<dd> அவளைக் கண்ட பகலவன்  நடுங்கினான்.<br/></dd></b>
<br/>
நாயின் அலறல் நற்பசுக் கதறல்<br/>
பானையின் படபடா பையனின் ஐயோ -<br/>
இத்தனை முழக்கில் ஏந்திழை புரண்டு<br/>
பொத்தல் மரத்தின் புழுப்போல் நெளிந்தே<br/>
எழுந்தாள். அவளோ, பிழிந்து போட்ட<br/>
கருப்பஞ் சக்கையின் கற்றைபோல் இருந்தாள்.<br/>
இதுதான் பாதை எனும் உணர்வின்றி<br/>
மெதுவாய் அறையினின்று வெளியில் வந்தாள்.<br/>
பாதி திறந்த கோதையின் விழியோ<br/>
பலகறை நடுவில் பதிந்த கோடுபோல்<br/>
தோன்றிற்று! மங்கை தூக்கம் நீங்காது,<br/>
ஊன்றும் அடிகள் ஓய்ந்து தள்ளாடினாள்.<br/>
உடைந்த பெட்டி மேல் கிடந்த பிட்டைத்<br/>
தொடர்ந்து நாய் தின்பதும் தோன்றவில்லை.<br/>
நடந்து சென்றவள் நற்பசு வுக்கெதிர்<br/>
கிடந்த சாணியைக்  கிளறி எடுத்து<br/>
மீந்தபாற் செம்பில் விழுது கரைத்துச்<br/>
சாய்ந்து விடாமல் தாழைத் திறந்து<br/>
தெருவின் குறட்டில்  தெளித்தாள்! அவள்குழல்<br/>
முள்ளம் பன்றி முழுதுடல் சிலிர்த்தல் போல்<br/>
மேலெழுந்து நின்று  விரிந்து கிடந்தது!<br/>
வாலிழந்து போன மந்தி முகத்தாள்<br/>
கோல மிடவும் குனிந்தாள்; தாமரை<br/>
போல  எழுதப் போட்ட திட்டம்<br/>
சிறிது தவறவே தேய்ந்த துடைப்பம் <br/>
அவிழ்ந்து சிதறுமே, அப்படி முடிந்தது!<br/>
பொன்நிறக் கதிரொடு போந்த பகலவன்<br/>
இந்நில மக்கள்பால் தன்விழி செலுத்தினான்!<br/>
கோலம் போட்டவள் கொஞ்சம் நிமிர்ந்தாள்.<br/>
 காலைப் பரிதியின் கண்கள் நடுங்கின!<br/>
<br/>
 *<br/>
<br/>
<b>5.  தலைவி, தலைவன், பையனுக்கு மருத்துவம்,  சாணி ஒத்தடம்.<br/></b>
<br/>
குறட்டி னின்று கோதை, உட்சென்று<br/>
கணவனின்  எதிர்வந்து கையோய்ந்து  குந்தினாள்.<br/>
<br/>
*  		*  		*<br/>
<br/>
காலையில் புதுப்பேச்சுக் காண லாயினார்.<br/>
தன்னரு மனைவியைப் பொன்னிகர் கணவன்<br/>
"என்ன மணியடி?"  என்று கேட்டான்.<br/>
"சண்டிமணிப்  பொறிக்குச் சாவி கொடுக்க<br/>
அண்டை வீட்டானை அன்றே அழைத்தேன்;<br/>
வரவே இல்லை மாமா" என்றாள்.<br/>
அந்த நேரம் அண்டை வீட்டுக்<br/>
கந்தன், குடையும் காலிற் செருப்புமாய்<br/>
வீட்டி னின்று வெளியிற் செல்வதைப்<br/>
பார்த்த கணவன், "பாரடி அவனை,<br/>
அதற்குள் வேலை அனைத்தும் முடித்துக்<br/>
கடைக்குச் செல்லும் கருத்தை" என்றான்.<br/>
"விடியா மூஞ்சி விடியு முன்பே<br/>
போனால் நீயும் போக வேண்டுமோ?"<br/>
என்று கூறி இளிக்க லானாள்.<br/>
<br/>
* 		* 		*<br/>
<br/>
பெரிய  பையன் அருகில் வந்தான்<br/>
வடையும் கையும் வாயும் புண்ணுமாய்<br/>
நடைமெலிந் தேஅவன் நண்ணுதல்  கண்டே<br/>
'என்ன என்ன' என்றுகேட் டாள்தாய்.<br/>
புன்னை அரும்புபோல் புதிதாய்  முளைத்த<br/>
இரண்டு பற்கள் இல்லைஎன் றுரைத்தான்.<br/>
வீங்கிய  உதட்டுநோய்  தாங்கிலேன் என்றான்.<br/>
உருண்டைச் சாணியை  ஒருமுறை  பூசினால்<br/>
மறுநொடி ஆறுமென்று  மங்கை மருத்துவ<br/>
மறைநூல் வகுத்த  வண்ணம் கூறினாள்.<br/>
பிறகா கட்டும் பிட்டைத் தின்பாய்<br/>
வேலைக் காரி விடிந்தபின் வருவாள்<br/>
பாலைக் காய்ச்சிப் பருகலாம் என்றாள்.<br/>
எட்டரை அடிக்கையில் இப்படிச் சொன்னாள்.<br/>
<br/>
 *<br/>
<br/>
<b>6.  பிட்டை நாய் தின்றது, மீண்டும் வாங்கிய பிட்டுக்குத்  தலைவர் புறப்படுகிறார். <br/>
<dd>புதிய பிட்டை உண்ணப் பையன் உதடு இடந்தரவில்லை.<br/></dd></b>
<br/>
அழுமூஞ்சி பிட்டை அணுகினான். நாயும் <br/>
நழுவிற்றுப் பிட்டை நன்று தின்று.<br/>
தொட்டுச் சுவைக்கப் பிட்டில் லாமையால்<br/>
பெரிய பையன் சிறிய நரிபோல்<br/>
ஊழ் ஊழ் என்றே ஊளையிட் டிருந்தான்.   <br/>
<br/>
வீடு பெருக்கும் வேம்பு வந்தாள்!<br/>
சமையல் செய்யும் சங்கிலி வந்தாள்!<br/>
கடைக்கென்  றமைந்த  கணக்கன்  வந்தான்!<br/>
கூடத்து நடுவில் ஏடு விரித்தே<br/>
மறுபடி வாங்கிய  வடையையும் பிட்டையும்<br/>
 சங்கிலி படைத்தாள் தலைவருக் காகவே!<br/>
பல்லைச் சுரண்டுவோர் பார்த்தார் அதனை,<br/>
மெல்ல எழுந்தார், மெல்ல நடந்தார்.<br/>
காலைக் கடனைக் கழிக்கக் கருதினார்.<br/>
<br/>
பிட்டையும் வடையையும் பெட்டியில்  குந்திக்<br/>
கிட்ட இழுத்தான்  கிழிந்தவாய்ப் பெரியவன்.<br/>
அவனுடல்  கொஞ்சம்  அசைந்தது. வாய்எயிறு<br/>
கவலை மாட்டின் கழுத்துப் போல<br/>
வீங்கி இருந்ததால் வெடுக்கென வலித்தது!<br/>
தாங்காது கையால் தடவிப் பார்த்தான்!<br/>
நோயும் பெரியவன் நோக்க வில்லை!<br/>
வாயில் நுழைய  வடைக்கு வழியில்லை!<br/>
<br/>
*<br/>
<br/>
<b>7.  பிள்ளையின் நோய்க்குப் பிட்டுத் திணிக்கப்படுகிறது.<br/>
<dd>   மற்றவர்க்குப் பிட்டு  வேண்டாம் என்று முடிந்தது. பிள்ளைக்கு வாயில்லை.<br/></dd></b>
<br/>
வீட்டின் தலைவி நீட்டிய காலும்<br/>
ஆட்டின் கத்தல்போல் அருமைப் பாட்டுமாய்க்<br/>
குழந்தையை வைத்துக் குந்தி யிருந்தாள்.<br/>
இழந்த உயிரில்  இம்மி யளவு<br/>
பிள்ளையின் உடலொடு பிணைந்தி ருந்ததால்,<br/>
வள்ளிக் கொடியும் வதங்கிய தைப்போல்<br/>
தாய்மேற் பிள்ளை சாய்ந்து கிடந்தது.<br/>
<br/>
தாயோ  சங்கிலி தன்னை அழைத்து<br/>
"வாங்கி  வந்த வடையையும் பிட்டையும்<br/>
கொண்டுவா பசியடி குழந்தைக்" கென்றாள்.<br/>
தட்டில் வடையும் பிட்டும் கொண்டு<br/>
சட்டென  வைத்தாள் சங்கிலி என்பவள்.<br/>
<br/>
கூடத்து நடுவில்  ஏடு விரித்து<br/>
வைத்த பிட்டையும்  வடையையும், வந்து<br/>
மொய்த்த ஈயடு  முதல்வர்  தின்றார்!<br/>
மறுபடி ஒருபிடி வாயில்   வைக்குமுன்<br/>
சிறுபடி அளவில்  திடுக்கென உமிழ்ந்தார்.<br/>
<br/>
அதனால் அதை அவர் அருந்துதல்  நீங்கி,<br/>
கையினால் "வேண்டாம் வடை" என்று  காட்டினார்.<br/>
<br/>
பெரிய பையன் பிசைந்தான் பிட்டை!<br/>
ஒருதுளி கூட  உண்ணமாட்  டாமல்<br/>
கொரகொர கொழகொழ கொணகொண என்றான்.<br/>
இதன் மொழிபெயர்ப்  பென்ன என்றால்<br/>
"எயிறு வீங்கி  இடத்தை மறித்தது<br/>
தின்பதற் கென்ன செய்வேன்?" என்பதாம்.<br/>
பையனால் இப்படிப் பகர முடிந்தது.<br/>
பிட்டை வாயில் இட்டுத்  திணிக்கும்<br/>
தாயை நோக்கிஅத் தடுக்குக் குழந்தை<br/>
"தாயே எனக்கிது சாகும்  நேரம்"என்று<br/>
வாயால் சொல்லும் வல்லமை இல்லை.<br/>
அறிவெனும் வெளிச்சம் அங்கே யில்லை.<br/>
மடமை மட்டும் மகிழ்ந்து கிடந்தது.<br/>
<br/>
*<br/>
<br/>
<b>8.  பிள்ளை நிலைக்குக் காரணம் தோன்றிவிட்டது தலைவிக்கு!<br/></b>
<br/>
தந்தியும் ஆணியும் தளர்ந்த யாழ்போல் <br/>
கூடத்து நடுவில் வாடிய சருகுபோல்<br/>
பெரியவன் பாயில் சுருண்டு கிடந்தான்.<br/>
என்பு முறிந்த வன்புலி யுடம்பைக்<br/>
கன்மேல் கிடத்திய காட்சிபோல<br/>
ஓய்வுடன் தலைவர் ஒருபக் கத்தில்<br/>
சாய்வுநாற் காலியில் சாய்ந்து கிடந்தார்.<br/>
<br/>
* 		* 		*<br/>
<br/>
வயிற்றின் உப்பலால்  வாயிலாக் குழந்தை<br/>
உயிரை இழக்க ஒப்பாது  கிடந்தது;<br/>
<br/>
*		 * 		*<br/>
<br/>
நடைவீட்  டினிலே  கடையின் கணக்கன்<br/>
நெடுந் தூக்கத்தில் படிந்து கிடந்தான்.<br/>
வேலைசெய் வோர்கள் மூலையில் குந்தி<br/>
மாலை நேரத்தின் வரவுபார்த் திருந்தனர்.<br/>
<br/>
* 		* 		*<br/>
<br/>
இல்லத் தலைவி எண்ண லானாள்:<br/>
குழந்தை யுடம்பில் கோளா றென்ன?<br/>
வளர்க்கும் முறையில் மாற்ற மில்லையே!<br/>
களிம்புறு பித்தளை கைப்படக் கைப்பட<br/>
விளங்குறும் அதுபோல், வேளை தோறும்<br/>
கனிநிகர் உடம்பில் கண்ணை வைத்துப்<br/>
பனிபிணி யின்றிப் பார்க்கின் றேனே!<br/>
எனப்பல வாறு நினைக்கும் போது<br/>
நெட்டை யன்தலை குட்டை இறைப்பினில்<br/>
பட்டதைப் போல்அப்   பாவையின் நெஞ்சில்<br/>
பட்டதோர் எண்ணம்!  பார்வை திருப்பினாள்:<br/>
"மந்திரக் காரன் வரட்டும்" என்றாள்.<br/>
அந்தச் சங்கிலி, "அவர் ஏன்" என்றாள்.<br/>
"இந்த வீட்டில் இருளன் புகுந்ததால்<br/>
நொந்தது குழந்தை நோயால்" என்றாள்.<br/>
"வாலன் என்னும் மந்திரக் காரனை<br/>
அழைக்கின் றேன்"என் றறைந்தாள் சங்கிலி!<br/>
"சரிபோ!"  என்று தலைவி சொன்னாள்!<br/>
நாழிகை போக்காது நடந்தாள் சங்கிலி!<br/>
"ஏழரை ஒன்ப திராகு காலம்<br/>
இப்போது  வேண்டாம்" - என்றான் தலைவன்.<br/>
வீட்டின் அரசியும் வேண்டாம் என்றாள்.<br/>
நடந்த சங்கிலி நன்றெனத் திரும்பினாள்.<br/>
வேலைக் காரியும் வீட்டின் தலைவியும்<br/>
நாலைந்து கடவுளின் நற்பெயர் கூறிக்<br/>
காப்பீர் என்று காப்புங் கட்டி<br/>
வேப்பிலை ஒடிக்கும் வேலையில் நுழைந்தார்.<br/>
<br/>
*<br/>
<br/>
<b>9.   வரவேண்டிய பணம் நல்ல வேளையில்தான் வந்தது.<br/></b>
<br/>
வீட்டு முன்கட்டில் வீட்டுக் காரனும்<br/>
"காட்டுமுத்" தெனும் கணக்கனும் ஏதோ<br/>
ஓசை காட்டிப் பேசி யிருந்தனர்.<br/>
அந்த நேரம் அந்த இடத்தில்<br/>
பாக்கியும் வட்டியும் பட்டுச் செட்டி<br/>
தூக்கி வந்து தொகையாய் எண்ணினான்.<br/>
வீட்டுக் காரனும் வீட்டுக் கணக்கனும்<br/>
சீட்டை எடுத்துச் செல்லு வைத்தார்.<br/>
பட்டுச் செட்டி பகரு கின்றான்:<br/>
"இராகு காலம் எட்டிப் போனபின்<br/>
தரவேண் டியதைத் தந்தேன்; ஆயினும்<br/>
தந்த பணத்தைச் சரியாய் எண்ணிச்<br/>
சொந்தப் பெட்டியில் சுருக்காய் வைப்பீர்"<br/>
என்று கூறி எழுந்து போனான்!<br/>
<br/>
*<br/>
<br/>
<b>10.  வீட்டின் தூய்மை, எலிக்கூத்து, பூனை மகிழ்ச்சி, எறிபடும் குப்பை.<br/></b>
<br/>
இனிதாய்ப் பகல்மணி பனிரண் டானது<br/>
பழங்கல அறைக்குள் பதுங்கி யிருந்த<br/>
கிழஎலி கள்தாம் கிளைஞ ரோடு<br/>
கூடத் திற்சிறு குண்டான் மேலும்<br/>
மாடிப் படியில்  மட்குடந் தனிலும்,<br/>
ஆடல் பாடல் அரங்கு செய்தன.<br/>
<br/>
தயிரின்  மொந்தையில் தலை புகாததால்<br/>
நறுக்கென்று சாய்த்து நக்கிற்றுப் பூனை!<br/>
<br/>
வடித்த சோற்றை வட்டிலில் கண்டு<br/>
தடித்தடிக் காக்கைகள் சலிக்கத் தின்றன!<br/>
<br/>
*		*		*<br/>
<br/>
வீட்டினுள்  காற்று வீசுந் தோறும்<br/>
மோட்டு வளையில் மொய்த்த ஒட்டடை<br/>
பூமழை யாகப் பொழியும் தரையில்!<br/>
ஊமைக் குப்பைகள் உம்மென்று மேலெழும்!<br/>
<br/>
 *<br/>
<br/>
<b>11. தலைவர் சாப்பிட முடியவில்லை;<br/>
<dd> இலந்தையூர்க்குப் புறப்பட வேண்டியதாயிற்று.<br/></dd></b>
<br/>
சங்கிலி தலைவரைச் சாப்பிட அழைத்தாள்;<br/>
அங்கே  பசியால் அழியும் தலைவரோ<br/>
மெதுவாய் எழுந்தார்; அதே நேரத்தில்<br/>
எப்போ தும்போல்  இரண்டு  பல்லிகள்<br/>
பளபள வென்று  பாடவே, தலைவர்<br/>
மீண்டும்நாற் காலியில் விசையாய்ச் சாய்ந்தார்.<br/>
அந்த நேரம்  அங்குநின் றிருந்த<br/>
கணக்கன் தலைவரைக் கனிவுடன் அழைத்தே<br/>
"இன்று  நீங்கள்  இலந்தை யூர்க்குச்<br/>
சென்று வஞ்சகன் சிற்றம் பலத்தைக்<br/>
கண்டு பணத்தைக் கையடு வாங்கிக்<br/>
கொண்டு வருவதாய்க் கூறி  னீர்களே!<br/>
ஐதராப் பாக்கம் அவன் ஓடிவிட்டால்<br/>
பைதரா வழக்கும் பயன்படாதே<br/>
பத்துப் பைகள்  பறிபோக லாமோ?"<br/>
என்று பலவும்  எடுத்துச் சொன்னான்!<br/>
"நன்று  நன்று சென்று நீஒரு<br/>
காரைப் பேசிக் கடிதில் கொண்டுவா.<br/>
அச்சாரப் பணம்  ஐந்துரூ பாய்கொடு.<br/>
கடன்  பட்டவனைக் கையடு  பிடிக்க<br/>
அரச  காவலர்  அங்கே இருப்பரேல்<br/>
ஐந்து ரூபாய்  அவரிடம் கொடுத்து<br/>
வேண்டிய  ஒழுங்குடன் விரைவில் அழைத்துவா"<br/>
என்றான் தலைவன்!  ஏகினான் கணக்கன்.<br/>
 *    <br/>
<br/>
<b>12. தலைவரின் மைத்துனர் வருகிறார்; வரவேண்டாம் என்று  வரவேற்றார்.<br/></b>
<br/>
ளள் ளள் என்று வெள்ளை நாய், வீட்டின்<br/>
வாயிலில், யாரையோ வரவேற் கின்றதை<br/>
வீட்டுக் காரர் கேட்டார் காதில்,<br/>
நீட்டினார் தலையை வீட்டின் வெளியில்<br/>
மைத்துனர் ஊரினின்று வருவதாய் அறிந்தார்.<br/>
வாரும்  வாரும்  வாரும்  என்றார்.<br/>
மைத்துனர், வந்தேன் வந்தேன் என்று<br/>
வாயிற் படிமேல் வைத்தார் காலை.<br/>
இடறிற்றுக் கால்! இரும்இரும் மச்சான்<br/>
வராதீர் மச்சான் வராதீர் என்றார்.<br/>
இல்லை இல்லை என்றார் மைத்துனர்.<br/>
<br/>
*		*		*<br/>
<br/>
தூய குறிதான் தோன்றும் வரைக்கும்<br/>
வாயிலில் காலை வைக்கலா காதென<br/>
மைத்துனர், எதிரில் மாட்டுக் கொட்டிலில்<br/>
மொய்க்கும் கொசுக்களால் மூடுண் டிருந்தார்.<br/>
காரும் சாவடிக் காவல ரோடு<br/>
நேரில் வீட்டெதிர் நின்றது வந்து.<br/>
விரைவாய் உண்டார்; விரைவாய் ஏறினார்;<br/>
விரைவாய்க் காரும் தெருவை அகன்றது.<br/>
கணக்கனும் அந்தக் காரில் சென்றான்.<br/>
<br/>
*<br/>
<br/>
<b>13. தலைவியும் அவளின் அண்ணனும் பேசுகிறார்கள்;<br/>
<dd>  குழந்தைக்குப் பண்டம் வாங்கி வந்தார் மாமா.<br/></dd></b>
<br/>
மைத்துனர் வீடு வந்து நுழைந்தார்.<br/>
ஒத்த அன்பின் உடன்பிறந் தாளைத்<br/>
"தங்கையே என்ன அங்கே செய்கின்றாய்?<br/>
உடம்புக் கென்ன? குறைபா டில்லையே?<br/>
குழந்தைக் கென்ன?  ஒன்று மில்லையே?<br/>
பெரியவன் நலத்தில்  பிழைபா டில்லையே?<br/>
குடித்தனம்  எவ்வாறு?  தடித்தனம் இல்லையே?"<br/>
என்று கேட்டார். எதிரில் நின்றவள்<br/>
"இருக்கின் றேன்நான்" என்று கூறினாள்.<br/>
சாகா திருப்பது தனக்கே வியப்போ?<br/>
<br/>
*		*		* <br/>
<br/>
அங்குப் பாயினில் அயர்ந்து கிடந்த<br/>
வாயிலாக் குழந்தையை மைத்துனர் கண்டார்.<br/>
இயம்ப முடியா இரக்கம் அடைந்தார்.<br/>
அவ்விரக் கத்தின் அறிகுறி யாகத்<br/>
தூங்கும் பிள்ளையைத் துயருற எழுப்பி<br/>
வாங்கி வந்த மாம்பழம் அனைத்தையும்<br/>
ஆங்கே குழந்தை அண்டையில் பரப்பினார்.<br/>
பூந்தி கட்டிய பொட்டணம் அவிழ்த்துக்<br/>
கொஞ்சம் அள்ளிக் குழந்தை முகத்தெதிர்<br/>
வஞ்சம் இன்றி  வைத்துக் "குழந்தையே<br/>
பாங்கொடு  தின்னப் பழமும் பூந்தியும் <br/>
வாங்கி வந்தேன் மருந்துபோல்" என்றார்;<br/>
ஓட்டை நீக்கி உள்ளீடு தன்னைக்<br/>
காட்டி விளாம்பழம் கருத்தாய்த் தின்என்று<br/>
அதையும் குழந்தையின் அண்டையில் வைத்தார்!<br/>
குழந்தை கிடந்த கூட மெல்லாம் <br/>
உழுந்து கிடந்த ஒருகளம் போலவும்<br/>
வேம்பின் பழம்பூ விரிதரை போலவும்<br/>
ஈயின் காடும் எறும்பின் காடும்<br/>
ஆயிற்று! மைத்துனர் அப்புறம் சென்றார்.<br/>
<br/>
*<br/>
<br/>
<b>14. பெரிய பையனுக்கு விளையாட்டுத் துப்பாக்கி! அனைவர்க்கும் மகிழ்ச்சி!<br/></b>
<br/>
அங்கே, பெரியவன் அடுக்கிய இரண்டு<br/>
முட்டைபோல் உதடுகள் முன்னே தோன்ற<br/>
மல்லாந்து மார்பை மறுபுறம் திருப்பாது<br/>
சொல்லும் இன்றித் துடிக்கும் நெஞ்சோடு<br/>
மாம்பழம் விளாம்பழம் வந்த வழியில்<br/>
காதைச் செலுத்திக் கண்ணைச் சாய்த்து<br/>
மாமனை எதிர்பார்த் தூமைபோல் அழுதான்.<br/>
மாமனோ சென்னையில் வாங்கி வந்த<br/>
கைத்துப் பாக்கியைக் கையில் கொடுத்தான்.<br/>
பெரியவன் உதடுகள் சிரித்தாக வேண்டும்!<br/>
வெள்ளைப் பற்கள் வெளித் தோன்றாமல்<br/>
பிணம் சிரிப்பதுபோல் பெரிதும் சிரித்தான்.<br/>
தங்க மாமனார் தாமும் சிரித்தார்.<br/>
உரியவள் இதனை உணர்ந்து சிரித்தாள்.<br/>
கைத்துப் பாக்கி மெய்த்துப் பாக்கிபோல்<br/>
வித்தென்று தக்கை விலகி வெடிப்பதை<br/>
மாமனார் காட்டினார். மங்கையும் பையனும்<br/>
வியப்படைங் தார்கள்.வீட்டுக் காரியோ<br/>
"அண்ணா அதனை அந்தப் பெட்டிமேல்<br/>
 வைத்து விடுங்கள் வைத்து விடுங்கள்<br/>
அவனிடம் கொடுக்க லாகா" தென்றாள்.<br/>
அவ்வா றதனை அங்கே வைத்தார்.<br/>
 *<br/>
<br/>
<b>15. பையனின்  சாதகம், கைப்பிள்ளைக்குச் சாவே கிடையாது.<br/></b>
<br/>
"என்னருந் தங்கையே இந்தப் பெரியவன்<br/>
நன்றாகப் படிக் கின்றானா? சொல்"<br/>
என்றான். தங்கை இயம்பு கின்றாள்.<br/>
"சாதகம் பார்த்தோம்; சரியாய் அவனுக்குப்<br/>
பத்தொன்ப தாண்டு படிப்பு வராதாம்.<br/>
இருபதில் உலகையே என்னதென் பானாம்"<br/>
என்றுதன் அண்ண னிடத்திற் கூறினாள்.<br/>
"கையோ டிந்தக் கைக் குழந்தையின்<br/>
குறிப்பையும் பார்த்தால் குற்ற மென்ன?"<br/>
என்று கேட்டான் பின்னும் அண்ணன்.<br/>
"காட்டினேன் குழந்தையைக் கல்லில் தூக்கிப்<br/>
 போட்ட போதிலும் போகாதாம் உயிர்;<br/>
தொண்ணூறு வயதென்று  சோசியன் சொன்னான்.<br/>
மந்தத் தாலே வந்த நலிஇது!<br/>
இந்த வீட்டில் இருளன் புகுந்ததால்<br/>
நலிஇவ் வாறு வலிவு பட்டது.<br/>
வளரும் பிள்ளைக்கு வயிற்றுக் கோளாறு<br/>
வருவதும் போவதும் வழக்கந் தானே!<br/>
நாளைக்கே இது நன்றாய்ப் போய்விடும்<br/>
ஏழு மலையான் இரக்கம் வைப்பான்.<br/>
காப்பாய் என்று காப்பும் கட்டினேன்."<br/>
என்று தங்கை இயம்பினாள். அவனோ<br/>
"சமையல் ஆனதா தங்கையே" என்றான்.<br/>
<br/>
*<br/>
<br/>
<b>16.  அண்ணன் தன் பசியைக் கூறினான்;  தங்கை <br/>
<dd>  அவன் ஏறி வந்த வண்டியை மெச்சுகிறாள்.<br/></dd></b>
<br/>
"ஆமாம் இந்த அலைச்சலில் உங்களைச்<br/>
சாப்பிடும் படியும் சாற்ற வில்லை"<br/>
என்றாள். "வெந்நீர் இருக்குமா" என்றான்.<br/>
"ஆமாம் ஆமாம் அடுப்பில் வெந்நீர்<br/>
கொதிக்க வைப்பேன் குளிப்பீர்" என்றாள்.<br/>
"வெற்றிலை கொஞ்சம் வேண்டும்" என்றான்.<br/>
"ஆமாம் ஆமாம் அதையும் மறந்தேன்"<br/>
என்று கூறி ஈந்தாள் வெற்றிலை.<br/>
வெற்றிலை போட்டான். வெறித்துப் பார்த்தான்.<br/>
சாப்பிடச் சொல்லிக் கூப்பிட வில்லை.<br/>
பசியால் அண்ணன் பதைபதைக் கின்றான்;<br/>
துடிப்போடு தங்கைபால் சொல்ல லானான்;<br/>
"விடிய நாலுக்கு வீட்டை விட்டுக்<br/>
கிளம்பி னேனா? கிளிய னூரில்<br/>
சிற்றுண வுக்குச் சுற்றிப் பார்த்தேன்.<br/>
அகப்பட வில்லை; அதற்குள் வண்டியும்<br/>
புறப்பட் டதனால் பொசுக்கும் பசியுடன்<br/>
ஏறினேன்; இங்கே இழிந்தேன்" என்றான்.<br/>
இந்தக் கதையை இயம்பித் தனது<br/>
பொறுக்கொணாப் பசியைப் புகன்றான். அவளோ<br/>
எங்கள் அண்ணன் ஏறி வந்த<br/>
வண்டியே வண்டி வண்டியே வண்டி<br/>
என்று வண்டியின் இயல்பைப் பற்றி<br/>
எண்ணி மகிழ்ந்தாள்! மண்ணாங் கட்டி!<br/>
<br/>
*<br/>
<br/>
<b>17.   மாலை ஏழு மணிக்குக் காப்பி முடிகிறது.<br/></b>
<br/>
அண்ணன் உடனே அருகி லிருந்த<br/>
உணவு விடுதியில் உண்டு வந்தான்.<br/>
குறட்டைத் தூக்கம், குழந்தையின் அழுகை,<br/>
பெரியவன் உதடுகள் புரிந்த இன்னல்,<br/>
இவற்றுடன் மாலை ஏழுமணி ஆயிற்று.<br/>
<br/>
* 		* 		* <br/>
<br/>
வேலைக் காரிகள் பாலைக் காய்ச்சி<br/>
நாலைந்து செம்பு நன்றாய்க் குடித்தபின்,<br/>
தலைவியை எழுப்பித் தந்தார், குடித்தாள்!<br/>
பெரியவன் குடிப்பது சரியல்ல என்றே<br/>
இருபணிப் பெண்டிரும் இருசெம்பு குடித்தார்.<br/>
அருமை யான அண்ணனை எழுப்பி<br/>
ஒருசெம்பு காப்பி தரும்படி தலைவி<br/>
இயம்பினாள். சங்கிலி எழுப்பினாள். எழுப்பி<br/>
காப்பி கீப்பி சாப்பிடு கின்றீரா<br/>
ஏற்பாடு செய்யவா என்று கேட்டாள்.<br/>
வேலைக் காரியின் விருப்பப் படி அவன்<br/>
வேண்டாம் என்று விளம்பி விட்டான்.<br/>
<br/>
*<br/>
<br/>
<b>18.  மஞ்சள்தாள்  திருமணத்தாள்தானே  வேறென்ன?<br/>
<dd>  காகிதம் படிக்கையில் தலைவர் வருகிறார்.<br/></dd></b>
<br/>
அண்ண னும்தங் கையும் நெருங்கியே<br/>
பிறந்த ஊர்க்  கதைகள் பேசலா னார்கள்:<br/>
"நமது வீட்டின் நாலாவது வீட்டுக்<br/>
கமலத் துக்குக் கண்ணாலம் என்று<br/>
காயிதம் வந்தது கண்டீரா?" என்றுதன்<br/>
அண்ணனைக் கேட்டாள். அண்ணன் சிரித்துக்<br/>
"கமலம் இறந்து கணக்கிலா நாட்கள்<br/>
ஆயின" என்றான். அதுகேட்டு மங்கை<br/>
இல்லை அண்ணா இதோ  பாருமென்று<br/>
மஞ்சள் உறைக்குள் வந்த அஞ்சலைக்<br/>
கொண்டு வந்து கொடுத்தாள்; அதை அவன்<br/>
மேலுறை கிழித்து நாலுசொல் படித்தான்.<br/>
அதற்குள் காரும் பொதுக்கென்று வந்தது.<br/>
வீட்டுத் தலைவர் வீட்டில் நுழைந்தார்.<br/>
சாய்வு நாற்காலியில் சலிப்புடன் சாய்ந்தார்.<br/>
"ஐதராப் பாக்கம் அவன் போய்விட்டான்.<br/>
பணமும் போனது; பற்றாக் குறைக்கோ<br/>
இன்று ரூபாய் இருபத் தைந்தும்,<br/>
பட்டினி யோடு பறந்து திரிந்த<br/>
தொல்லையும் வீணாய்த்  தொலைந்தன" என்றார்.<br/>
அந்த  நேரம் அண்ணன் அங்கே<br/>
திருமண அழைப்பை விரைவாய்ப் படித்தான்.<br/>
ஏட்டினில் இருந்த தென்ன வென்றால்:<br/>
"அன்புடை யவரே அவ் வாசாமி<br/>
ஐந்து நாளில் ஐதராப் பாக்கம்<br/>
போவதாய்த் திட்டம் போட்டிருக் கின்றான்.<br/>
கடிதம் இதனைக் கண்ட வுடனே<br/>
வந்தால் தொகையை வட்டியும் முதலுமாய்<br/>
வாங்கி விடலாம், வந்து சேரவும்.<br/>
அங்கவன் போனபின் இங்குநீர் வருவது<br/>
வீணே இங்ஙனம் வீராசாமி."<br/>
*<br/>
<br/>
<b>19.   தலைவர் எரிச்சல்; இருவர்  சண்டை <br/>
<dd>  வந்த அண்ணனும்  போய்விட்டான்.<br/></dd></b>
<br/>
எப்போது வந்த திந்தக் கடிதம்<br/>
என்று தலைவர் எரிச்சலாய்க் கேட்டார்.<br/>
ஏழெட்டு நாள்முன் இங்கு வந்தது.<br/>
திருமணத் துக்குச் செல்லமாட்டீர் என்று<br/>
அடுப்பங் கரையில் அதனை வைத்தேன்.<br/>
இதனா லென்ன என்றாள் தலைவி.<br/>
இதுவா திருமணம் என்றார் தலைவர்.<br/>
மஞ்சள் கடிதம் திருமணம் அல்லவா?<br/>
என்று கூறினாள் எல்லாம் தெரிந்தவள்.<br/>
பதரே என்று பல்லவி தொடங்கினார்.<br/>
அடக்கென் றெடுத்தாள் அவள்அநு பல்லவி!<br/>
"எங்கிருந் தாயடி என்குடிக் கிப்படி<br/>
மங்கிப் போக வைத்தாய் காலடி<br/>
பொங்க லாண்டி யாகப் போம்படி<br/>
புரிவ தெல்லாம் மிகவும் அழும்படி"<br/>
எனவே இப்படி முடித்தார் முதலடி!<br/>
தானும் தொடங்கினாள் தாளத் தின்படி;<br/>
"ஊருக் கழித்தாய் உருப்பட வாநீ<br/>
நாட்டுக் கழித்தாய் நலம்பட வாநீ<br/>
இனியும் ஊரில் எடுபட வாநீ"<br/>
என்று கூறி எழுந்தாள் அம்மை.<br/>
இரண்டாம் அடியை இப்படி முடிக்குமுன்<br/>
வந்த அண்ணன் வந்த வழியே<br/>
சந்தடி யின்றிச் சடுதியிற் சென்றான்.<br/>
<br/>
*<br/>
<br/>
<b>20.  தலைவர்  கோபித்துக்கொண்டு  புறப்படுகிறார்.<br/></b>
<br/>
வீட்டுக் காரர் மேலும் தொடங்கினார்;<br/>
இந்தாடி என்றே எடுத்தடி வைத்துப்<br/>
பந்தா டிடுவேன் பார்எனக் குதித்துப்<br/>
பல்லைக் கடித்தே பரக்க விழித்தே<br/>
கொல்லைக் கோடிக் கோலைத் தேடி<br/>
விட்டே னாஎன மீசை முறுக்கிச்<br/>
சட்டென இதுதான் தக்க தென்று<br/>
துண்டை எடுத்துத் தோளில் போட்டுச்<br/>
சுண்டெலி வால்போல் தொங்கும் தலைமயிர்<br/>
கோதி நுணுக்காய்க் குடுமி முடித்துக்<br/>
காதில் தொங்கும் கடுக்கனைத் துடைத்துச்<br/>
"சாப்பிட மாட்டேன் சற்றும் இங்கிரேன்<br/>
கூப்பிட  நினைத்தால்  கொன்று  போடுவேன்<br/>
இங்கு நான்இரேன்  சங்கிலி, தெரிந்ததா!<br/>
எங்கே பையன்? இரடா இங்கே.<br/>
என்று கூறி - எங்கே செருப்பும்<br/>
ஒன்றுதானா?  என்றதை  அணிந்து,<br/>
சென்று பின்பு திரும்பி வந்து<br/>
கன்றையும் மாட்டையும்  நன்று கருதுநீ<br/>
உன்னிடம்  குழந்தையை  ஒப்பு வித்தேன்<br/>
சங்கிலி இன்னும் நான் சாற்றுவ தைக் கேள்;<br/>
இப்போ தேநான் இவ்விடம்  விட்டுச்<br/>
செட்டித் தெருவில்  தென்னை மரத்தோ<br/>
டொட்டி இருக்கும் ஒருவீட்டருகில் <br/>
குட்டிச் சுவரின் கோடியி லிருக்கும்<br/>
இரிசி வீட்டின் எதிர்த்த வீட்டில்<br/>
இருப்பேன். நீயோ என்னை அங்கு<br/>
வந்து கிந்து வருவாய் கிருவாய்<br/>
என்று கூப்பிட எண்ண வேண்டாம்.<br/>
அந்த வீட்டெண் அறுபத் திரண்டுதான்<br/>
தெருப் பக்கத்தில்  இருக்கும் அறையில்<br/>
இருப்பேன்; அழைத்தால் வரவே மாட்டேன்."<br/>
என்று தலைவர்  இரைச்சல் போட்டு<br/>
நடைவரைக் கும்போய் இடையில் திரும்பி<br/>
அழைப்பார் இல்லை ஆதலால், மீண்டும்<br/>
திரும்பிப் பார்த்துத் தெருவொடு சென்றார்.<br/>
<br/>
*<br/>
<br/>
<b>21.   சங்கிலி தேற்றல், தலைவியின் தூற்றல்.<br/></b>
<br/>
சங்கிலி வந்து தலைவியை நோக்கியே<br/>
தங்க மான தங்கள் கணவருக்<br/>
கிப்படி யெல்லாம் எரிச்சலுண் டாக்குதல்<br/>
தப்பா அல்லவா சாற்றுவீர் என்றாள்.<br/>
உரைத்தது போதும் உட்கார் என்று<br/>
தலைவி சொன்னாள். சங்கிலி அமர்ந்தாள்.<br/>
<br/>
·		·		·<br/>
<br/>
மலைக் குரங்கா மனிதரா அவர்தாம்?<br/>
கோணங்கி ஆடிக் கொக்க ரித்தார்<br/>
ஆணாய்ப் பிறந்தால் அமர்க்கை வேண்டும்<br/>
இவர்போல் மனிதரை யான்பார்த்த தில்லை.<br/>
சுவரா கல்லா சொல்வதைப் பொறுக்க,<br/>
மூச்சு விட்டாலும் ஆச்சா என்கிறார்.<br/>
சீச்சி இவரொரு சின்னப் பிறவி<br/>
என்றிவ் வாறு பன்றிபோல் உறுமிச்<br/>
சென்று சோறுபோடு என்றாள் தலைவி.<br/>
*<br/>
<br/>
<b>22.  மண்ணெண்ணெய்க் கையோடு சாப்பிடுகிறார்கள்.<br/>
<dd>   சமையல்  நன்றாயில்லை என்பதற்குக்  காரணம் தோன்றவில்லை.<br/></dd></b>
<br/>
பையன்நோய் சிறிது படிந்தி ருந்ததால்<br/>
பையன் நிமிர்ந்து பசிபசி என்றான்!<br/>
பைய னுக்கும் பரிமாறி னார்கள்.<br/>
தாயும் பிள்ளையும் சரேலென் றெழுந்தே<br/>
இட்டமண் ணெண்ணெய்ப் புட்டியை இடறி<br/>
எண்ணெய்  சாய்ந்ததால் இச் இச் என்றே<br/>
இருவரும் கையால் எடுத்துரு  வாக்கிக்<br/>
கடிது சமையல் கட்டினை அடைந்தார்.<br/>
சோற்றில் ஏதும் சுடுநாற்றம் இல்லை,<br/>
சாற்றி லேதும் தவறே இல்லை,<br/>
குழம்பில் ஏதுங் குற்ற மில்லை.<br/>
அவைகள் சுவையுடன் அமைந்தன எனினும்<br/>
அந்த இருவரும் அலம்பாத கையோடு<br/>
வந்துட் கார்ந்தார் வழக்கப் படியே.<br/>
சோற்றில் ஏதோ சுவை குறைவுற்றது<br/>
சாற்றில் ஏதோ தவறு தோன்றிற்று<br/>
குழம்பில் ஏதோ குறை தோன்றிற்று<br/>
சுவையுடன் அமைந்தவை கவலை விளைத்தன.<br/>
வீட்டுக் காரி மிகவும் சினந்து<br/>
இவற்றில் இனிமேல் சுவைதனை ஏற்ற<br/>
முடியுமா என்று மொழிந்தாள். மொழிந்ததும்,<br/>
என்னா லாவ தினியன்று மில்லை<br/>
என்று கூறினாள் எதிர் நின்ற சங்கிலி.<br/>
உண்டு முடிந்ததும் உள்ள கறியையும்<br/>
மீந்த சோற்றையும் வேலைக் காரிகள்<br/>
ஏந்தி வீட்டுக் கெடுத்துப் போயினர்.<br/>
<br/>
*<br/>
<br/>
<b>23.   வீட்டுக்காரி, பையன் தூக்கம்.<br/></b>
<br/>
பெரிய பையன்  பெட்டி யண்டையில்<br/>
கொரகொர வென்று குறட்டை ஏற<br/>
மெழுகு போல அழுக்குப் படிந்த<br/>
தலையணை மீது தலையை வைத்து<br/>
விலகாது மூட்டை வெடுக்கென்று கடிப்பதும்<br/>
தோன்றா உணர்வோடு தூங்க லானான்.<br/>
ஈன்ற தாயோ ஈன்றகைப் பிள்ளையின்<br/>
அண்டையில் படுத்தாள். அலறிற்றுப் பசு;<br/>
வைக்கோல் போட மறந்தே னென்றே<br/>
ஓடி, வைக்கோலைத் தேடிப் போட்டு<br/>
நாடி வந்து நடுவிற் படுத்தாள்.<br/>
தெருவில் நாயும் குரைப்பது கேட்டுத்<br/>
தெருவின் கதவைச் சென்றுதாழ் இட்டாள்.<br/>
நவாப்புக் குதிரை நாடு முழுதும்<br/>
சவாரி வந்து தரையில் புரளல் போல்<br/>
படுத்துப் புரண்டு பிடித்தாள் தூக்கம்!<br/>
*<br/>
<br/>
<b>24.   இரவு பத்து மணி; தலைவர் திரும்பி வருகிறார்.<br/></b>
<br/>
எண்ணெய் இன்றி இருண்டன விளக்குகள். <br/>
இருண்ட வீட்டில் இருளும் குழந்தையும்<br/>
அன்றி, மற்றை யனைவரும் துயின்றனர்.<br/>
குற்றுயி ராகக் குழந்தை கிடந்தது.<br/>
தூற்றும் பழியை ஏற்க அஞ்சி<br/>
நள்ளிரு ளானது பிள்ளை சாகாமல்<br/>
தன்மடி தனிலே தாங்கிக் கிடந்தது.<br/>
சரியாய் அப்போது  - இரவு பத்துமணி;<br/>
தலைவர் திரும்பித் தம்வீடு நோக்கினார்.<br/>
தலைவா சலில்நாய் தான் வரவேற்றது.<br/>
வீடு மூடியும் விளக்கவிந் தும்இருள்<br/>
காடுபோல் இருப்பது கருதிக் கனைத்தார்.<br/>
கனைப்பது கேட்டு மனையாள் வந்து,தாழ்<br/>
திறப்பாள் அல்லவா? திறக்கவே யில்லை.<br/>
நாயை நோக்கி நவின்றார் தலைவர்<br/>
'நீயேன் தெருவில் நிற்கிறாய்' என்று.<br/>
நாய் அது கேட்டு 'ஞய்ஞய்' என்றதாம்.<br/>
அதற்கும் வழியில்லை அழகிய வீட்டில்.<br/>
<br/>
*		*		*<br/>
<br/>
கதவைத் தட்டினார் கையின் விரலால்!<br/>
பதியத் தட்டியும் பார்த்தார் பிறகு!<br/>
அழுந்தத் தட்டினார் அங்கை யாலே!<br/>
அடித்தார் இடித்தார் படபட வென்றே!<br/>
எட்டி உதைத்தார் இருநூறு தடவை!<br/>
முதுகைத் திருப்பி முட்டியும் பார்த்தார்!<br/>
*<br/>
<br/>
<b>25.  அண்டை அயலார்க்கு இடையூறு!<br/>
<dd> சினத்தோடு வந்தவர் சிரிப்போடு திரும்பினர்.<br/></dd></b>
<br/>
எதுவும் பயன்பட வில்லை ஆயினும்<br/>
அண்டை அயலில் அருகில் இருந்தவர்<br/>
தக்க தரிகிடத் தாளம் கேட்டுத்<br/>
தூக்கம் கலைந்ததால் சூழ்ந்தோடி வந்து<br/>
மூக்கில் எரிச்சலை முன்னே நிறுத்தி<br/>
என்னாங் காணும் இந்நே ரத்தில்<br/>
தச்சுப் பட்டறை  வைச்சது போலவும்<br/>
அச்சுப் பீப்பாய் அடிப்பது போலவும்<br/>
இப்படித் தட்டி இன்னல் விளைக்கிறீர்?<br/>
உள்ளே இருப்பவர் உயிரோ டிருந்தால்<br/>
கொள்ளுக் கட்டிய குதிரை போல<br/>
வாய்திறக் காமலா வம்பு செய்வார்கள்?<br/>
என்று கூறி இரைச்சலிட் டார்கள்.<br/>
கதவு மிகவும் கனத்த தென்றார்.<br/>
"எழுந்து திறப்பாள் என்பதை நீவிர்<br/>
எதிர்பார்த் திடவே யில்லை போலும்,<br/>
கதவை உடைப்பதே கருத்துப் போலும்!"<br/>
என்று சிரித்தே ஏகினார் வந்தவர்.<br/>
*<br/>
<br/>
<b>26.   கதவு திறக்கப்பட்டது. தலைவர்க்குப் பசி.  கூச்சலிட்டுப் பார்த்தார்.<br/></b>
<br/>
மேலும் கதவிடிப்பு வேலை தொடங்கிற்று.<br/>
பனிரண்டு மணிக்குத் தனிப்பெருந் தலைவியின்<br/>
சிறுவிரல் தன்னைத் தின்ற திருட்டெலி<br/>
பெருவிரல் தன்னைப் பிடுங்கும் போதுதான்<br/>
விழித்தாள். காதில் வீதியில் தொலைவில்<br/>
புழுவொன்று சருகுமேல் புரள்வது போன்ற<br/>
ஓசை தன்னை உற்றுக் கேட்டாள்.<br/>
ஆசை ஆம்படை யானா என்றே <br/>
மெதுவாய் எழுந்து மெதுவாய் நின்று<br/>
மெதுவாய்ப் பெயர்ந்து மெதுவாய் நடந்தே<br/>
கோட்டை நடுவின் வேட்டுப் போலத்<br/>
தலைவர் இடிக்கும் தடித்த கதவைத்<br/>
திறந்து விட்டுத் திரும்பி வந்து<br/>
நிறைமுக் காட்டோடு நீட்டிப் படுத்தாள்.<br/>
தலைவி விழிப்புடன் தலையசைப் பதையும்<br/>
முதல்மகன் கொண்ட முழுத்தூக் கத்தையும்<br/>
இருட்டில் விளக்கை ஏற்றிப் பார்த்த<br/>
தலைவர் " ஏனடா தம்பி சாப்பாடு -<br/>
உண்டா இல்லையா உரையடா" என்றார்.<br/>
"சாப்பாட்டுக் கடை சாத்தியாய் விட்டது.<br/>
போய்ப் பார்த்துத்தான் புறப்பட்டு வந்தேன்"<br/>
என்று கூறினார்! ஏதும் பதிலில்லை.<br/>
அத்தனை பேரும் அழிந்தா போனீர்?<br/>
ஒருவரும் இல்லா தொழிந்தா போனீர்?<br/>
என்று கூறி இரைச்ச லிட்டார். <br/>
<br/>
*<br/>
<br/>
<b>27.  சாப்பாடு இல்லை என்று தெரிந்தபின் <br/>
<dd>  சாப்பிட மாட்டேன் என்று சத்தியம்  செய்கிறார் தலைவர்.<br/></dd></b>
<br/>
அமைவாய் விளக்கை அங்கையில் தூக்கிச்<br/>
சமையல் அறைக்குத் தாமே சென்றார்.<br/>
ஏன மெல்லாம் இறக்கி இறக்கிப்<br/>
பூனை போலப் புரட்டித் தள்ளிப்<br/>
பொரியற் சட்டியைப் போட் டுடைத்துச்<br/>
சரியல் சட்டியைத் தட்டென்று போட்டே<br/>
எண்ணெய்ச் சட்டியை எடுத்துச் சாய்த்து<br/>
வெண்ணெய்த் தாழியை விரியத் தள்ளிச்<br/>
சோற்றுப் பானை துடைக்கப் பட்டதைக்<br/>
குழம்புச் சட்டி கழுவப் பட்டதைத்<br/>
தெரிந்து, பசியோ திருதிரு என்று<br/>
எரிவு கொள்ள, இழவோ என்று<br/>
திறந்த வற்றைத் திறந்தே போட்டுப்<br/>
பெருச்சா ளிக்குப் பிழைப்புண் டாக்கிக்<br/>
கூடத் தினிலே குந்திப் பார்த்தும்<br/>
பாடிப் பார்த்தும் படிந்து பார்த்தும்<br/>
எதுவும் நடவா தென்று தெரிந்தபின்<br/>
தலைவர் ஓர் உறுதி சாற்ற லானார்:<br/>
சாப்பிட மாட்டேன் சத்தியம் என்று!<br/>
<br/>
*<br/>
<br/>
<b>28.  திருடன் வந்து அலமாரி திறந்து, தன்செயலை அமைதியோடு செய்கிறான்.<br/></b>
<br/>
சரியாய் ஒருமணி இரவில் தலைவர்<br/>
தூக்கமும் பசியின்  துடிப்பும்  விழிப்பும்<br/>
இரங்கத் தக்கவாய் இருந்தன. தலைவியோ<br/>
கனவால் விழிப்பதும்  கண்ணயர் வதுமாய்<br/>
இருந்தாள்.  பையன் சொறிவான், தூங்குவான்!<br/>
இந்த நிலைமையில் இவர்கள்  இருக்கையில்<br/>
திருடன் ஒருவன் தெருப்பக்கத்து<br/>
மாடிமேல் ஏறி  ஆடா தசையாது<br/>
முற்றத்து வழியைப் பற்றி  இறங்கினான்.<br/>
அவனோ  கறுப்புடை அரையிற் கட்டிப்<br/>
பிறைபோற் கத்தியும் பிடித் திருந்தான்!<br/>
ஓசை யின்றி உள்ளறை புகுந்தான்.<br/>
படர்ந்தெரி விளக்கைப் பளிச்சென் றவித்தான்!<br/>
அலமாரி தன்னை  அங்கையால் தடவினான்!<br/>
சாவி யில்லை; தாவி நகர்ந்து<br/>
தலைவியின் தலைமாடு தடவினான்; இல்லை!<br/>
சாய்வு நாற்  காலியில்  சாய்ந்திருந் தவரின்<br/>
அண்டையில் இருந்த குண்டுப் பெட்டிமேல்<br/>
இருந்தது சாவி; எடுத்துச் சென்றே<br/>
அலமாரி தன்னை கிலுக்கென்று திறந்தான்!<br/>
வீட்டுநாய் அதனைக் கேட்டுக் குலைத்தது!<br/>
தலைவர் விழித்தார். தலைவி விழித்தாள்.<br/>
பெரியவன் விழித்தான். தெருவில் தொலைவில்<br/>
எதையோ கண்டு பதைத்தது நாய் என்று<br/>
மதமத வென்று மல்லாந் திருந்தனர்!<br/>
சிறிது நேரம் சென்ற பின்னர்<br/>
நிறையப் பணத்தாள்  நிறையப் பணங்கள்<br/>
போட்டுக் கட்டிய  பொத்தற் பைகளைக்<br/>
கையில் தூக்கினான் கரிய திருடன்.<br/>
பொத்தல் வழியே  பொத்தென்று சிற்சில<br/>
வெள்ளிக் காசுகள் வீழ்ந்த ஓசை<br/>
அனைவர் காதையும் அசைத்த தேனும்<br/>
"தலைவர் எதையோ தடவு கின்றார்"<br/>
என்று தலைவி எண்ணி யிருந்தாள்.<br/>
"தலைவி பாக்குத் தடவினாள்" என்று<br/>
தலைவர் நினைத்துச் "சரி" என் றிருந்தார்.<br/>
பெருச்சாளி என்று  பெரியவன் நினைத்தான்.<br/>
திருடன் துணியன்று தேடி, அதிலே<br/>
பெரும்பணப் பையைப் பெயர்த்து வைத்துக்<br/>
கட்டி இடது கையிற் பிடித்து<br/>
வலது  கையில்  வைத்தான் கத்தியை!<br/>
<br/>
*<br/>
<br/>
<b>29.  திருடனைத்  தேள் கொட்டிற்று. திருடன் இருப்பதைத்<br/>
<dd>   தலைவர் அறிந்து, அங்கிருந்த விளையாட்டுத் துப்பாக்கியை  எடுத்தார்.<br/></dd></b>
<br/>
அவன்தன் காலை அயலில் பெயர்த்தான்;<br/>
கெளவிற்றுக் காலை கடுந்தேள் ஒன்று.<br/>
கடுந்தேள் அகற்றக் காலை உதறினான்.<br/>
தகரப் பெட்டியில் தன்கால் பட்டதால்<br/>
தடாரென் றெழுந்த சந்தடிக் கிடையில்<br/>
கள்ளன் உட்புறக் கதவில் நுழைந்தான்.<br/>
தலைவர் சடுதியில் விளக்கை ஏற்றினார்.<br/>
கதவில் திருடன் பதுங்கி யிருப்பது<br/>
வெளியில் இடுக்கால் வெளிப்பட் டதினால்<br/>
தலைவர் தமது தலையைச் சாய்த்துக்<br/>
கத்தியைக் கள்ளனைக் கண்ணால் பார்த்துப்<br/>
பின்வாங்கும் போது பெட்டி யின்மேல்<br/>
கைத்துப் பாக்கி வைத் திருப்பதைக்<br/>
கண்டார்; அதனைக் கையில் எடுத்தார்.<br/>
விளையாட் டுக்கு வெடிப்ப தாயினும்<br/>
அந்தத் திருடனை அஞ்ச வைக்கலாம்<br/>
என்று தலைவர் எண்ணிக் கொண்டார்.<br/>
<br/>
*<br/>
<br/>
<b>30.   விளையாட்டுத் துப்பாக்கியை  மெய்யானதென்று திருடன் நடுங்கினான். <br/>
<dd>ஆனால் பையன், திருடனை உண்மையுணரச் செய்துவிட்டான்.<br/></dd></b>
<br/>
அந்த வேளையில் அருமைத் தலைவி<br/>
"கள்ளனா" என்று வெள்ளையாய்க் கேட்டாள்.<br/>
கள்ளன் அதுகேட்டுக் கதவிற் பதுங்கினான்;<br/>
கைத்துப் பாக்கியைக் கண்டு நடுங்கினான்.<br/>
"என்னைச் சுடாதீர்!" என்று கூறிப்<br/>
பணத்தைக் கொடுத்துப் பயணப் படவும்<br/>
பண்ணினான் முடிவு! பையன் அப்போது<br/>
நிலைமை யாவும் நேரில் அறிந்தும்,<br/>
பொய்த் துப்பாக்கியை மெய்த்துப் பாக்கி<br/>
என்று நினைக்கும் தன்னருந் தந்தையை<br/>
மடையன் என்றெண்ணி வாளா யிருந்தான்.<br/>
"எடுத்ததை வைத்துப் பிடியடா ஓட்டம்<br/>
சுடுவேன் பாரடா சுடுவேன்" என்று<br/>
கைத்துப் பாக்கியைக் காட்டினார் தலைவர்.<br/>
அதுகேட்டுப் பெரியவன் "அப்பா! அப்பா.<br/>
அத்துப் பாக்கி பொய்த் துப்பாக்கி;<br/>
தக்கை வெடிப்பது தானே" என்றான்.<br/>
திருடனுக்கு அச்சம் தீர்ந்து போயிற்று.<br/>
மெதுவாய் நடந்து வெளியிற் செல்கையில்<br/>
இதுவா தெருவுக்கு ஏற்ற வழியென்று<br/>
திருடன் கேட்டுச் சென்று மறைந்தான்.<br/>
திருடன் கையோடு செல்வமும் மறைந்தது.<br/>
தலைவியும் பையனும் தலைவர் தாமும்<br/>
குலைநடுக் கத்தால்  கூவா திருந்தனர்!<br/>
<br/>
*<br/>
<br/>
<b>31.  திருடன் போனது தெரிந்தபின், தலைவருக்கு எரிச்சல் வந்தது.<br/>
<dd>   அந்த எரிச்சல் தலைவியைக் கொன்றது.<br/></dd></b>
<br/>
திருடன் அந்தத் தெருவைவிட் டகன்றதை<br/>
ஐய மின்றி அறிந்த பின்னர், <br/>
தலைவர் அலறத் தலைப்பட்டார்; "அடே <br/>
கொலைஞனே எனக்குக் குழந்தையாய் வந்தாய்<br/>
கைத்துப் பாக்கியால் கள்ளன் நடுங்கினான்<br/>
பொய்த்துப் பாக்கி பொய்த்துப் பாக்கி<br/>
என்றாய், சென்றான் பொருளையும் தூக்கி"<br/>
என்று கூறி, எதிரில் இருந்த<br/>
சந்தனக் கல்லைச் சரேலென எடுத்துப்<br/>
படுத் திருந்த பையனை நோக்கி<br/>
எறிந்தார். பசியும், எரிபோல் சினமும்,<br/>
மடமையும் ஒன்றாய் மண்டிக் கிடந்த<br/>
தலைவன் எறிந்த சந்தனக் கல்லோ<br/>
குறிதவறிப் போய்க் கொண்ட பெண்டாட்டி<br/>
மார்பினில் வீழ்ந்தது; மங்கை "ஆ" என்று<br/>
கதறினாள்; அ·தவள் கடைசிக் கூச்சல்!<br/>
<br/>
*<br/>
<br/>
<b>32.  பெரிய பையன் இல்லை. <br/>
   &lt; dd&gt;    அயலார் நலம்  விசாரிக்கிறார்கள்.<br/></b>
<br/>
குறிதவ றாமல் எறிந்த முக்காலி<br/>
பெரியவன்  தலைமேல்  சரியாய் வீழ்ந்தது.<br/>
தலைவர் பின்னும் தாம்விட் டெறிந்த<br/>
விறகின் கட்டை வீணே; ஏனெனில்<br/>
முன்பெ பெரியவன் முடிவை அடைந்தான்!<br/>
அறிவிலார் நெஞ்சுபோல் அங்குள விளக்கும்<br/>
எண்ணெய்  சிறிதும் இல்லா தவிந்தது.<br/>
வீட்டின் தலைவர் விளக்கேற்று தற்கு<br/>
நெருப்புப் பெட்டியின் இருப்பிடம் அறியாது<br/>
அன்பு மனைவியை அழைப்பதா இல்லையா<br/>
என்ற நினைப்பில் இருக்கையில், அண்டை<br/>
அயலார் தனித்தனி அங்கு வந்தார்கள்.<br/>
எதிர்த்த வீட்டான் என்ன வென்றான்.<br/>
திருடனா என்றான் சீனன்.  விளக்கை<br/>
ஏற்றச் சொன்னான் எட்டி யப்பன்.<br/>
எதிர்த்த வீட்டின் எல்லிக் கிழவி,<br/>
குழந்தை உடல்நலம்  குன்றி இருந்ததே<br/>
இப்போ தெப்படி என்று கேட்டாள்.<br/>
விளக்கேற் றும்படி வீட்டுக் காரியை<br/>
விளித்தார் தலைவர்; விடையே இல்லை!<br/>
என்மேல் வருத்தம் என்று கூறிப்<br/>
பின்னர் மகனைப் பேரிட் டழைத்தார்;<br/>
ஏதும் பதிலே இல்லை. அவனும்<br/>
வருத்த மாய்இருப் பதாய் நினைத்தார்!<br/>
அயல்வீட் டார்கள் அகல்விளக் கேற்றினார்.<br/>
கிழவி முதலில் குழந்தையைப் பார்த்து<br/>
மாண்டது  குழந்தை மாண்டது  என்றாள்!<br/>
மனைவியும் பையனும் மாண்ட சேதி<br/>
அதன்பின் அனைவரும் அறிய லாயினர்.<br/>
தெருவார் வந்து  சேர்ந்தார் உள்ளே.<br/>
ஊரினர் வீட்டின் உள்ளே நுழைந்தார்.<br/>
அரச காவலர் ஐந்துபேர் வந்தார்.<br/>
ஐவரும் நடந்ததை ஆராய்ந் தார்கள்.<br/>
<br/>
*<br/>
<br/>
<b>33.    கல்வியில்லா  வீடு  இருண்ட வீடு.<br/></b>
<br/>
எல்லா நலமும் ஈந்திடும் கல்வி<br/>
இல்லா வீட்டை இருண்டவீ டென்க!<br/>
படிப்பிலார் நிறைந்த குடித்தனம், நரம்பின்<br/>
துடிப்பிலார் நிறைந்த சுடுகா டென்க!<br/>
அறிவே கல்வியாம்;   அறிவிலாக் குடும்பம்<br/>
நெறி காணாது நின்ற படிவிழும்!<br/>
சொத்தெலாம் விற்றும் கற்ற கல்வியாம்<br/>
வித்தால் விளைவன மேன்மை, இன்பம்!<br/>
செல்வம் கடல்போல் சேரினும் என்பயன்?<br/>
கல்வி இல்லான் கண் இலான் என்க.<br/>
இடிக்குரற்  சிங்கநேர் இறையே எனினும்<br/>
படிப்பிலாக் காலை நொடிப்பிலே வீழ்வான்!<br/>
கல்லான் வலியிலான்; கண்ணிலான்; அவன்பால்<br/>
எல்லா நோயும் எப்போது முண்டு.<br/>
கற்க எவரும்; எக்குறை நேரினும்<br/>
நிற்காது கற்க. நிறைவாழ் வென்பது<br/>
கற்கும் விழுக்காடு காணும்; பெண்கள்<br/>
கற்க! ஆடவர் கற்க! கல்லார் <br/>
முதிய ராயினும் முயல்க கல்வியில்!<br/>
எதுபொருள் என்னும் இருவிழி யிலாரும்<br/>
படித்தால் அவர்க்குப் பல்விழி கள்வரும்.<br/>
ஊமையுங் கற்க ஊமை நிலைபோம்!<br/>
ஆமைபோல் அடங்கும் அவனும் கற்க<br/>
அறத்தைக் காக்கும் மறத்தனம் தோன்றும்!<br/>
கையும் காலும் இல்லான் கற்க<br/>
உய்யும் நெறியை உணர்ந்துமேம் படுவான்.<br/>
இல்லார்க் கெல்லாம் ஈண்டுக்<br/>
கல்விவந் ததுவெனில் கடைத்தேறிற் றுலகே! <br/>
<br/>
*<br/>
<br/>
 முற்றும். <br/>
<hr/>
This page was first put up on October 3, 2000 <br/>
Please send your comments and corrections to the <a href="mailto:kalyan@geocities.com, 
kumar@vt.edu?subject=PM86-iruNTa viiTu">Webmaster(s) of this site</a><br/>
</dd></p></body></html>