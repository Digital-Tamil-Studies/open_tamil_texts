<!DOCTYPE HTML PUBLIC "-//W3C//DTD HTML 3.2//EN">

<!-- Project Madurai -->
<!-- Copyright (c) 1999 All Rights Reserved -->
<!-- Author : K. Kalyanasundaram-->
<html>
<head>
<meta ;="" charset="utf-8" content="text/html" http-equiv="Content-Type"/>
<meta content="K. Kalyanasundaram" name="Author"/>
<title>tirikaTukam (in tamil script, unicode format)</title>
</head>
<body>
<body bgcolor="white" text="#800000">
</body>
<center><img src="pmdr0.gif"/></center>
<hr noshade="" width="50%"/><br/>
<center><h2>
tirikaTukam of nallaatanaar <br/>
(one of kiiz kaNakku works) <br/>
 in Tamil Script, TSCII format<p>
 நல்லாதனாரின் திரிகடுகம்<br/>
(பதினென் கீழ்க்கணக்கு நூல்களில் ஒன்று)<br/>
<p>
</p></p></h2></center>
<hr noshade="" width="50%"/><br/>
<hr noshade=""/>
Etext Preparation (input, proof-reading): Ms. Sarala Sandirasegarane, Kanpur, India<br/>
web-version:  K. Kalyanasundaram, Lausanne, switzerland 
<br/>
This webpage presents the Etxt in Tamil script but in Unicode encoding.<br/> 
To view the Tamil text correctly you need to set up the following: <br/>
i). You need to have Unicode fonts containing Tamil Block (Latha,<br/>
Arial Unicode MS, TSCu_Inaimathi, Code2000, UniMylai,...) installed on your computer <br/>
and the OS capable of rendering Tamil Scripts (Windows 2000 or Windows XP). <br/>
<br/>
ii)Use a browser that is capable of handling UTF-8 based pages<br/>
(Netscape 6, Internet Explorer 5) with the Unicode Tamil font
chosen as the default font for the UTF-8 char-set/encoding view. <br/>.
In case of difficulties send an email request to <a href="mailto:kalyan@geocities.com">
kalyan@geocities.com</a>
<p>
C: Project Madurai 1999-2000<br/>
Project Madurai is an open, voluntary, worldwide initiative devoted<br/>
to preparation of electronic texts of tamil literary works and to<br/>
distribute them free on the Internet. Details of Project Madurai are<br/>
available at the website http://www.tamil.net/projectmadurai<br/>
<br/>
You are welcome to freely distribute this file, provided this<br/>
header page is kept intact.<br/>
<hr noshade=""/> <center>
<h2> tirikaTukam of nallaatanaar<br/>
      நல்லாதனாரின் திரிகடுகம்<br/></h2></center>
<br/>
<br/>
காப்பு<br/>
<br/>
கண்ணகல் ஞாலம் அளந்துதூஉம் காமருசீர்த்<br/>
தண்ணறும் பூங்குருந்தம் பாய்த்ததூஉம் - நண்ணிய<br/>
மாயச் சகடம் உதைத்தூஉம் இம்மூன்றும்<br/>
பூவைப்பூ வண்ணன் அடி.<br/>
<br/>
    1.  நூல்  <br/>
<br/>
அருந்ததிக் கற்பினார் தோளும் திருந்திய<br/>
தொல்குடியின் மாண்டார் தெடார்ச்சியும் - சொல்லின்<br/>
அரில்அகற்றும் கேள்வியார் நட்பும் இம்மூன்றும்<br/>
திரிகடுகம் போலு மருந்து.<br/>
<br/>
    2.  ஒழுக்கமுடையார் தொழில்கள்  <br/>
<br/>
தன்குணம் குன்றாத் தகைமையும் தாவில்சீர்<br/>
இன்குணத்தார் ஏவினசெய்தலும் - நன்குணர்வின்<br/>
நான்மறை யாளர் வழிச்செலவும் இம்மூன்றும்<br/>
மென்முறை யாளர் தொழில்.<br/>
<br/>
    3.  அறியாமையால் வரும் கேடு<br/>
<br/>
கல்லார்க்கு இனனாய் ஒழுகலும் காழ்கொண்ட<br/>
இல்லாளைக் கோலால் புடைத்தலும் - இல்லம்<br/>
சிறியாரைக் கொண்டு புகலுமிம் மூன்றும்<br/>
அறியாமை யால்வரும் கேடு.<br/>
<br/>
    4.  சாவதற்குரியவன் தொழில்கள்<br/>
<br/>
பகைமுன்னர் வாழ்க்கை செயலும் தொகைநின்ற<br/>
பெற்றத்துள் கோலின்றிச் சேறலும் - முற்றன்னைக் <br/>
காய்வானைக் கைவாங்கிக் கோடலும் இம்மூன்றும்<br/>
சாவ வுறுவான் தொழில்.<br/>
<br/>
    5.  அருந்துன்பம் காட்டும் நெறி<br/>
<br/>
வழங்காத் துறையிழிந்து நீர்ப்போக்கும் ஒப்ப<br/>
விழைவிலாப் பெண்டீர்த்தோள் சேர்வும் - உழந்து<br/>
விருந்தினனாய் வேற்றூர் புகலும் இம்மூன்றும் <br/>
அருந்துயரம் காட்டு நெறி.<br/>
<br/>
    6.  ஆண்மைச் செல்வங்கள்<br/>
<br/>
பிறர்தன்னைப் பேணுங்கால் நாணலும் பேணார்<br/>
திறன்வேறு கூறில் பொறையும் - அறவினையைக்<br/>
காராண்மை போல ஒழுகலும் இம்மூன்றும்<br/>
ஊராண்மை யென்னும் செருக்கு.<br/>
<br/>
    7.  ஊமை கண்ட கனா<br/>
<br/>
வாளைமீன் உள்ளல் தலைப்படலும் ஆளல்லான்<br/>
செல்வக் குடியுட் பிறத்தலும் - பல்அவையுள்<br/>
அஞ்சுவான் கற்ற அருநூலும் இம்மூன்றும்<br/>
துஞ்சூமன் கண்ட கனா.<br/>
<br/>
    8.  பேசக்கூடாத இயல்பு உடையவை<br/>
<br/>
தொல்லவையுள் தோன்றும் குடிமையும் தொக்கிருந்த<br/>
நல்லவையுள் மேம்பட்ட கல்வியும் - வெல்சமத்து<br/>
வேந்துவப்ப வட்டார்த்த வென்றியும் இம்மூன்றும்<br/>
தாந்தம்மைக் கூறாப் பொருள்.<br/>
<br/>
    9.  மூடர் விரும்புபவை<br/>
<br/>
பெருமை யுடையா ரினத்தின் அகறல்<br/>
உரிமையில் பெண்டிரைக் காமுற்று வாழ்தல்<br/>
விழுமிய வல்ல துணிதல் இம்மூன்றும்<br/>
முழுமக்கள் காத லவை.<br/>
<br/>
    10.  நன்மை அளிக்காதவை<br/>
<br/>
கணக்காயர் இல்லாத ஊரும் பிணக்கறுக்கும்<br/>
மூத்தோரை இல்லா அவைக்களனும் - பாத்துண்ணும்<br/>
தன்மையி லாளர் அயலிருப்பும் இம்முன்றும்<br/>
நன்மை பயத்தல் இல.<br/>
<br/>
    11.  ஊரவர் துன்பப்படும் குற்றம் உடையவை<br/>
<br/>
விளியாதான் கூத்தாட்டுக் காண்டலும் வீழக்<br/>
களியாதான் காவா துரையும் - தெளியாதான்<br/>
கூரையுள் பல்காலும் சேறலும் இம்மூன்றும்<br/>
ஊரெல்லாம் நோவ துடைத்து.<br/>
<br/>
    12.  நன்மை அளிப்பவை<br/>
<br/>
தாளாளன் என்பான் கடன்படா வாழ்பவன்<br/>
வேளாளன் என்பான் விருந்திருக்க உண்ணாதான்<br/>
கோளாளன் என்பான் மறவாதான் இம்மூவர்<br/>
கேளாக வாழ்தல் இனிது.<br/>
<br/>
    13.  பெறற்கு அரியார்<br/>
<br/>
சீலம் அறிவான் இளங்கிளை சாலக் <br/>
குடியோம்பல் வல்லான் அரசன் - வடுவின்றி<br/>
மாண்ட குணத்தான் தவசியென்ற இம்மூவர்<br/>
யாண்டும் பெறற்கரி யார்.<br/>
<br/>
    14.  அறிவுடையார் அடையாதவை<br/>
<br/>
இழுக்கல் இயல்பிற்று இளமை பழித்தவை<br/>
சொல்லுதல் வற்றாகும் பேதைமை - யாண்டும்<br/>
செறுவொடு நிற்கும் சிறுமைஇம் மூன்றும்<br/>
குறுகார் அறிவுடை யார்.<br/>
<br/>
    15.  நட்புக் கொள்ளத் தகாதவர்.<br/>
<br/>
பொய்வழங்கி வாழும் பொறியறையும் கைதிரிந்து<br/>
தாழ்விடத்து நேர்கருதும் தட்டையும் - ஊழினால்<br/>
ஒட்டி வினைநலம் பார்ப்பானும் இம்மூவர்<br/>
நட்கப் படாஅ தவர்.<br/>
<br/>
    16.  இறவாத உடம்பை அடைந்தவர்<br/>
<br/>
மண்ணின்மேல் வான்புகழ் நட்டானும் மாசில்சீர்ப்<br/>
பெண்ணினுள் கற்புடையாள் பெற்றானும் - உண்ணுநீர்<br/>
கூவல் குறைவின்றித் தொட்டானும் இம்மூவர்<br/>
சாவா உடம்பெய்தி னார்.<br/>
<br/>
    17.  கல்வித் தோணியைக் கைவிட்டவர்<br/>
<br/>
மூப்பின்கண் நன்மைக்கு அகன்றானும் கற்புடையாள்<br/>
பூப்பின்கண் சாராத தலைமகனும் - வாய்ப்பகையுள்<br/>
சொல்வென்றி வேண்டும் இலிங்கியும் இம்மூவர்<br/>
கல்விப் புணைகைவிட் டார்.    <br/>
<br/>
    18.  கள்வர் போல் அஞ்ச வேண்டியவர்<br/>
<br/>
ஒருதலையான் வந்துறூஉ மூப்பும் புணர்ந்தார்க்கு<br/>
இருதலையு மின்னாப் பிரிவும் - உருவினை<br/>
உள்ளுருக்கித் தின்னும் பெரும்பிணியும் இம்மூன்றும்<br/>
கள்வரி னஞ்சப் படும்.<br/>
<br/>
    19.  பழி முதலியவற்றினின்று நீங்காதவர்<br/>
<br/>
கொல்யானைக் கோடும் குணமிலியும் எல்லிற்<br/>
பிறன்கடை நின்றொழுகு வானும் - மறந்தெரியாது<br/>
ஆடும்பாம் பாட்டும் அறிவிலியும் இம்மூவர்<br/>
நாடுங்கால் தூங்கு பவர்.<br/>
<br/>
    20.  எல்லார்க்கும் இன்னாதன<br/>
<br/>
ஆசை பிறன்கண் படுதலும் பாசம்<br/>
பசிப்ப மடியைக் கொளலும் - கதித்தொருவன்<br/>
கல்லானென்று எள்ளப் படுதலும் இம்மூன்றும்<br/>
எல்லார்க்கு மின்னா தன.    <br/>
<br/>
    21.  நல்லவரின் கொள்கைகள்<br/>
<br/>
வருவாயுள் கால்வழங்கி வாழ்தல் செருவாய்ப்பச்<br/>
செய்தவை நாடாச் சிறப்புடைமை - எய்தப் <br/>
பலநாடி நல்லவை கற்றல் இம்மூன்றும்<br/>
நலமாட்சி நல்லவர் கோள்.<br/>
<br/>
    22.  வீடு அடையலாம்<br/>
<br/>
பற்றென்னும் பாசத் தளையும் பலவழியும்<br/>
<br/>
பற்றறா தோடும் அவாத்தேரும் - தெற்றெனப்<br/>
பொய்த்துரை யென்னும் பகையிருளும் இம்மூன்றும்<br/>
வித்தற வீடும் பிறப்பு.<br/>
<br/>
    23.  அறப்பயனைக் கட்டும் கயிறு<br/>
<br/>
தானம் கொடுக்கும் தகைமையும் மானத்தார்<br/>
குற்றம் கடிந்த ஒழுக்கமும் - தெற்றெனப்<br/>
பல்பொருள் நீங்கிய சிந்தையும் இம்மூன்றும்<br/>
நல்வினை யார்க்கும் கயிறு.<br/>
<br/>
    24.  நரகத்தைப் போன்றவை<br/>
<br/>
காண்டகு மென்றோள் கணிகைவா யின்சொல்லும்<br/>
தூண்டிலின் உட்பொதிந்த தேரையும் - மாண்டசீர்க் <br/>
காழ்த்த பகைவர் வணக்கமும் இம்மூன்றும்<br/>
ஆழ்ச்சிப் படுக்கும் அளறு.<br/>
<br/>
    25.  அறிஞர் கொள்ளாத உணவுகள்<br/>
<br/>
செருக்கினால் வாழும் சிறியவனும் பைத்தகன்ற<br/>
அல்குல் விலைபகரும் ஆய்தொடியும் - நல்லவர்க்கு<br/>
வைத்த அறப்புறம் கொன்றானும் இம்மூவர்<br/>
கைத்துண்ணார் கற்றறிந் தார்.<br/>
<br/>
    26.  உயர்ந்தவர் எனப்படுபவர்<br/>
<br/>
ஒல்வ தறியும் விருந்தினனும் ஆருயிரைக்<br/>
கொல்வ திடைநீக்கி வாழ்வானும் - வல்லிதின்<br/>
சீலமினி துடைய ஆசானும் இம்மூவர்<br/>
ஞாலம் எனப்படு வார்.<br/>
<br/>
    27.  தூயவரின் செயல்கள்<br/>
<br/>
உண்பொழுது நீராடி உண்டலும் என்பெறினும்<br/>
பால்பற்றிச் சொல்லா விடுதலும் - தோல்வற்றிச்<br/>
சாயினுஞ் சான்றாண்மை குன்றாமை இம்மூன்றும்<br/>
தூஉய மென்பார் தொழில்.<br/>
<br/>
    28.  உமி குத்திக் கை வருந்துவார்<br/>
<br/>
வெல்வது வேண்டி வெகுண்டுரைக்கு நோன்பிலியும்<br/>
இல்லது காமுற்று இருப்பானும் - கல்வி<br/>
செவிக்குற்றம் பார்த்திருப்பானும் இம்மூன்றும்<br/>
உமிக்குத்திக் கைவருந்துவார்.<br/>
<br/>
    29.  கற்றவர் கருத்து.<br/>
<br/>
பெண்விழைந்து பின்செலினும் தன்செலவிற் குன்றாமை<br/>
கண்விழைந்து கையுறினும் காதல் பொருட்கின்மை<br/>
மண்விழுந்து வாழ்நாள் மதியாமை இம்மூன்றும்<br/>
நுண்விழைந்த நூலவர் நோக்கு.<br/>
<br/>
    30.  நிலைத்த புகழை உடையவர்<br/>
<br/>
தன்நச்சிச் சென்றாரை எள்ளா வொருவனும்<br/>
மன்னிய செல்வத்துப் பொச்சாப்பு நீத்தானும்<br/>
என்றும் அழுக்காறி கந்தானும் இம்மூவர்<br/>
நின்ற புகழுடை யார்.<br/>
<br/>
    31.  தலை சிறந்தவை<br/>
<br/>
பல்லவையுள் நல்லவை கற்றலும் பாத்துண்டாம்<br/>
இல்லற முட்டாது இயற்றலும் - வல்லிதின்<br/>
தாளி னொருபொரு ளாக்கலும் இம்மூன்றும்<br/>
கேள்வியுள் எல்லாம் தலை.<br/>
<br/>
    32.  கற்றவர் கடமை<br/>
<br/>
நுண்மொழி நோக்கிப் பொருள்கொளலும் நூற்குஏலா<br/>
வெண்மொழி வேண்டினும் சொல்லாமை - நன்மொழியைச்<br/>
சிற்றினம் அல்லார்கண் சொல்லலும் இம்மூன்றும்<br/>
கற்றறிந்தார் பூண்ட கடன்.<br/>
<br/>
    33.  மன்னன் கைவிடலாகாதவை<br/>
<br/>
கோலஞ்சி வாழும் குடியும் குடிதழீஇ<br/>
ஆலம்வீழ் போலும் அமைச்சனும் - வேலின்<br/>
கடைமணிபோல் திண்ணியான் காப்பும் இம்மூன்றும்<br/>
படைவேந்தன் மற்று விடல்.<br/>
<br/>
    34. உலகம் எனப்படுவார்<br/>
<br/>
மூன்று கடன்கழித்த பார்ப்பானும் ஓர்ந்து<br/>
முறைநிலை கோடா அரசும் - சிறைநின்று<br/>
அலவலை இல்லாக் குடியும் இம்மூவர்<br/>
உலகம் எனப்படு வார்.<br/>
<br/>
    35.  முக்தியுலகை அடைபவர்<br/>
<br/>
முந்நீர்த் திரையின் எழுந்தியங்கா மேதையும்<br/>
நுண்ணூற் பெருங்கேள்வி நூற்கரை கண்டானும்<br/>
மைந்நீர்மை இன்றி மயலுறுப்பான் இம்மூவர்<br/>
மெய்ந்நீர்மை மேல் நிற்பவர்.  <br/>
<br/>
    36.  நூல்களின் உண்மை உணராதவர்<br/>
<br/>
ஊனுண் டுயிர்கட் கருளுடையேம் என்பானும்<br/>
தானுடன்பா டின்றி வினையாக்கும் மென்பானும்<br/>
காமுறு வேள்வியில் கொல்வானும் இம்மூவர்<br/>
தாமறிவர் தாங்கண்ட வாறு.<br/>
<br/>
    37.  வாய்மையாளர் வழக்கம்<br/>
<br/>
குறளையுள் நட்பளவு தோன்றும் உறலினிய<br/>
சால்பினில் தோன்றும் குடிமையும் - பால்போலும்<br/>
தூய்மையுள் தோன்றும் பிரமாணம் இம்மூன்றும்<br/>
வாய்மை யடையார் வழக்கு.<br/>
<br/>
    38.  செல்வம் உடைக்கும் படை<br/>
<br/>
தன்னை வியந்து தருக்கலும் தாழ்வின்றிக் <br/>
கொன்னே வெகுளி பெருக்கலும் - முன்னிய<br/>
பல்பொருள் வெஃகும் சிறுமையும் இம்மூன்றும்<br/>
செல்வம் உடைக்கும் படை.<br/>
<br/>
    39.  அறம் அற்றவரின் செயல்கள்<br/>
<br/>
புலைமயக்கம் வேண்டிப் பொருட்பெண்டிர்த் தோய்தல்<br/>
கலமயக்கம் கள்ளுண்டு வாழ்தல் - சொலைமுனிந்து<br/>
பொய்ம்மயக்கம் சூதின் கண்தாங்கால் இம்மூன்றும்<br/>
நன்மையி லாளர் தொழில்.<br/>
<br/>
    40.  தொல்லறிவாளர் தொழில்கள்<br/>
<br/>
வெகுளி நுணுக்கும் விறலு மகளிர்கட்கு<br/>
ஒத்த லொழுக்கம் உடைமையும் - பாத்துண்ணும்<br/>
நல்லறி வாண்மை தலைப்படலும் இம்மூன்றும்<br/>
தொல்லறி வாளர் தொழில்.<br/>
<br/>
    41.  அறங்களுள் சிறந்தவை<br/>
<br/>
அலந்தார்க்கொன்று ஈந்த புகழும் துளங்கினும்<br/>
தன்குடிமை குன்றாத் தகைமையும் - அன்போடி<br/>
நாள்நாளும் நட்டார்ப் பெருக்கலும் இம்மூன்றும்<br/>
கேள்வியுள் எல்லாந் தலை.<br/>
<br/>
    42.  வேளாண்குடிக்கு அழகாவன<br/>
<br/>
கழகத்தால் வந்த பொருள்கா முறாமை<br/>
பழகினும் பார்ப்பாரைத் தீப்போல் - ஒழுகல்<br/>
உழவின்கண் காமுற்று வாழ்தல் இம்மூன்றும்<br/>
அழகென்ப வேளாண் குடிக்கு.<br/>
<br/>
    43.  <br/>
<br/>
வாயின் அடங்குதல் துப்புரவாம் மாசற்ற<br/>
செய்கை அடங்குதல் திப்பியமாம் - பொய்யின்றி<br/>
நெஞ்சம் அடங்குதல் வீடாகும் இம்மூன்றும்<br/>
வஞ்சத்தின் தீர்ந்த பொருள்.<br/>
<br/>
    44.  அறிவுடையார்க்கு நோய் ஆவன<br/>
<br/>
விருந்தின்றி உண்ட பகலும் திருந்திழையார்<br/>
புல்லப்புடை பெயராக் கங்குலும் - இல்லார்க்கொன்று<br/>
ஈயா தொழிந்தகன்ற காலையும் இம்மூன்றும்<br/>
நோயே உரனுடை யார்க்கு.<br/>
<br/>
    45.  நரகத்தில் விழுபவர்<br/>
<br/>
ஆற்றானை ஆற்றென் றலைப்பானும் அன்பின்றி<br/>
ஏற்றார்க்கு இயைவ கரப்பானும் - கூற்றம்<br/>
வரவுண்மை சிந்தியா தானுமிம் மூவர்<br/>
நிரயத்துச் சென்றுவீழ் வார்.<br/>
<br/>
    46.  அறிவுடையார் குறுகாதவை.<br/>
<br/>
கால்தூய்மை யில்லாக் கலிமாவும் காழ்கடிந்து<br/>
மேல்தூய்மை யில்லாத வெங்களிறும் - சீறிக்<br/>
கறுவி வெகுண்டுரைப்பான் பள்ளிஇம் மூன்றும்<br/>
குறுகார் அறிவுடை யார்.<br/>
<br/>
    47.  காக்கப்பட வேண்டியவை<br/>
<br/>
சில்சொற் பெருந்தோள் மகளிரும் பல்வகையும்<br/>
தாளினால் தந்த விழுநிதியும் - நாடோ றும்<br/>
நாத்தளிர்ப்ப ஆக்கிய உண்டியும் இம்மூன்றும்<br/>
காப்பிகழ் ஆகாப் பொருள்.<br/>
<br/>
    48.  மெய்ப்பொருள் உணர்ந்தவர்<br/>
<br/>
வைதலை இன்சொல்லாக் கொள்வானும் நெய்பெய்த<br/>
சோறென்று  கூழை மதிப்பானும் - ஊறிய<br/>
கைப்பதனைக் கட்டியேன்று உண்பானும் இம்மூவர்<br/>
மெய்ப்பொருள் கண்டுவாழ் வார்.<br/>
<br/>
    49.  எவருக்கும் பயனற்றவர்<br/>
<br/>
ஏவாது மாற்றும் இளங்கிளையும் காவாது<br/>
வைதெள்ளிச் சொல்லும் தலைமகனும் - பொய்தெள்ளி<br/>
அம்மனை தேய்க்கும் மனையாளும் இம்மூவர்<br/>
இம்மைக்கு உறுதியில் லார்.<br/>
<br/>
    50.  மழையைக் குறைப்பவர்<br/>
<br/>
கொள்பொருள் வெஃகிக் குடியலைக்கும் வேந்தனும்<br/>
உள்பொருள் சொல்லாச் சலமொழி மாந்தரும்<br/>
இல்லிருந்து எல்லை கடப்பாளும் இம்மூவர்<br/>
வல்லே மழையறுக்கும் கோள்.<br/>
<br/>
    51.  ஆராய்ந்து சொல்லப்பட வேண்டியவை<br/>
<br/>
தூர்ந்துஒழுகிக் கண்ணும் துணைகள் துணைகளே<br/>
சார்ந்தொழுகிக் கண்ணும் சலவர் - சலவரே<br/>
ஈர்ந்தகல் இன்னாக் கயவர் இவர்மூவர்<br/>
தேர்ந்தக்கால் தோன்றும் பொருள்.<br/>
<br/>
    52.  ஆராயுமிடத்தவர் உள்ளவை<br/>
<br/>
கண்ணுக்கு அணிகலம் கண்ணோட்டம் காமுற்ற<br/>
பெண்ணுக் கணிகலம் நாணுடைமை - நண்ணும்<br/>
மறுமைக் கணிகலம் கல்வி இம்மூன்றும்<br/>
குறியுடையார் கண்ணே யுள.<br/>
<br/>
    53.  தெரியாத பொருள்கள்<br/>
<br/>
குருடன் மனையாள் அழகும் இருள்தீரக்<br/>
கற்றறிவு இல்லான் கதழ்ந்துரையும் - பற்றிய<br/>
பண்ணின் தெரியாதான் யாழ்கேட்பும் இம்மூன்றும்<br/>
எண்ணின் தெரியாப் பொருள்.<br/>
<br/>
    54.  அறிவற்ற செயல்கள்<br/>
<br/>
தன்பயம் தூக்காரைச் சார்தலும் தாம்பயவா<br/>
நல்பயம் காய்வின்கண் கூறலும் - பின்பயவாக்<br/>
குற்றம் பிறர்மேல் உரைத்தலும் இம்மூன்றும்<br/>
தெற்றெனவு இல்லார் தொழில்.<br/>
<br/>
    55.  ஒற்றரைப் போன்றவர் எனக் கூறப்படுவர்<br/>
<br/>
அருமறை காவாத நட்பும் பெருமையை<br/>
வேண்டாது விட்டுஒழிந்த பெண்பாலும் யாண்டானும்<br/>
செற்றம்கொண் டாடும் சிறுதொழும்பும் இம்மூவர்<br/>
ஒற்றாள் எனப்படு வார்.<br/>
<br/>
    56.  உயர்ந்த நெறியைத் தூர்க்காதவை<br/>
<br/>
முந்தை எழுத்தின் வரவுணர்ந்து பிற்பாடு<br/>
தந்தையும் தாயும் வழிபட்டு - வந்த<br/>
ஒழுக்கம் பெருநெறி சேர்தல் இம்மூன்றும்<br/>
விழுப்ப நெறிதூரா வாறு.<br/>
<br/>
    57.  <br/>
<br/>
கொட்டி அளந்தமையாப் பாடலும் தட்டித்துப்<br/>
பிச்சைபுக் குண்பான் பிளிற்றலும் - துச்சிருந்தான்<br/>
ஆளும் கலங்கா முறுதலும் இம்மூன்றும்<br/>
கேள்வியுள் இன்னா தன.<br/>
<br/>
    58.  இளவரசனின் செயல்கள்<br/>
<br/>
பழமையை நோக்கி அளித்தல் கிழமையால்<br/>
கேளிர் உவப்பத் தழுவுதல் - கேளிராய்த்<br/>
துன்னிய சொல்லால் இனம்திரட்டல் இம்மூன்றும்<br/>
மன்னற்கு இளையான் தொழில்.<br/>
<br/>
    59.  உள்ளவை போல் கெடுபவை<br/>
<br/>
கிளைஞர்க்கு உதவாதவன் செல்வமும் பைங்கூழ்<br/>
விளைவின்கண் போற்றான் உழவும் - இளையனாய்க்<br/>
கள்ளுண்டு வாழ்வான் குடிமையும் இம்மூன்றும்<br/>
உள்ளன போலக் கெடும்.<br/>
<br/>
    60.  துன்பப் பிறப்புகள்<br/>
<br/>
பேஎய்ப் பிறப்பிற் பெரும்பசியும் பாஅய்<br/>
விலங்கின் பிறப்பின் வெருவும் - புலம்தெரியா<br/>
மக்கள் பிறப்பின் நிரப்பிடும்பை இம்மூன்றும்<br/>
துக்கப் பிறப்பாய் விடும்.<br/>
<br/>
    61.  அமைச்சர்களின் கோள்<br/>
<br/>
ஐயறிவும் தம்மை அடைய ஒழுகுதல்<br/>
எய்துவது எய்தாமை முற்காத்தல் - வைகலும்<br/>
மாறேற்கும் மன்னர் நிலைஅறிதல் இம்மூவர்<br/>
சீரேற்ற பேரமைச்சர் கோள்.<br/>
<br/>
    62.  மக்களை இழப்பவர்<br/>
<br/>
நன்றிப் பயன்தூக்கா நாணிலியும் சான்றோர்முன்<br/>
மன்றில் கொடும்பா டுரைப்பானும் - நன்றின்றி<br/>
வைத்த அடைக்கலங் கொள்வானும் இம்மூவர்<br/>
எச்சம் இழந்துவாழ் வார்.<br/>
<br/>
    63.  நன்மையைத் தாராதவை<br/>
<br/>
நோவஞ்சா தாரொடு நட்பும் விருந்தஞ்சும்<br/>
ஈர்வளையை இல்லத் திருத்தலும் - சீர்பயவாத் <br/>
தன்மையி லாளர் அயலிருப்பும் இம்மூன்றும்<br/>
நன்மை பயத்தல் இல.<br/>
<br/>
    64.  கற்புடையாளின் கடமைகள்<br/>
<br/>
நல்விருந் தோம்பலின் நட்டாளாம் வைகலும்<br/>
இல்புறஞ் செய்தலின் ஈன்றதாய் - தொல்குடியின்<br/>
மக்கள் பெறலின் மனைக்கிழத்தி இம்மூன்றும்<br/>
கற்புடையாள் பூண்ட கடன்.<br/>
<br/>
    65.  மிக்க வருத்தத்தைத் தருவன<br/>
<br/>
அச்சம் அலைகடலின் தோன்றலும் ஆர்வுற்ற<br/>
விட்டகல கில்லாத வேட்கையும் - கட்டிய<br/>
மெய்ந்நிலை காணா வெகுளியும் இம்மூன்றும்<br/>
தம்நெய்யில் தாம்பொரியு மாறு.<br/>
<br/>
    66.  சிறப்பில்லாதவை<br/>
<br/>
கொழுநனை இல்லாள் கறையும் வழிநிற்கும்<br/>
சிற்றாளில் லாதான்கைம் மோதிரமும் - பற்றிய<br/>
கோல்கோடி வாழும் அரசனும் இம்மூன்றும்<br/>
சால்போடு பட்டது இல.<br/>
<br/>
    67.  செய்யக்கூடிய திண்மை<br/>
<br/>
எதிர்நிற்கும் பெண்ணும் இயல்பில் தொழும்பும்<br/>
செயிர்நிற்கும் சுற்றமும் ஆகி - மயிர்நரைப்ப<br/>
முந்தை பழவினையாய்த் தின்னும் இவைமூன்றும்<br/>
நொந்தார் செயக்கிடந்தது இல்.<br/>
<br/>
    68.  அறவுணர்வு உடையாரிடத்து உள்ளவை<br/>
<br/>
இல்லார்க்கொன் றீயும் உடைமையும் இவ்வுலகில்<br/>
நில்லாமை யுள்ளும் நெறிப்பாடும் - எவ்வுயிர்க்கும்<br/>
துன்புறுவ செய்யாத தூய்மையும் இம்மூன்றும்<br/>
நன்றறியும் மாந்தர்க்கு உள.<br/>
<br/>
    69.  கிடைத்தற்கு அரியவை<br/>
<br/>
அருந்தொழில் ஆற்றும் பகடும் திருந்திய<br/>
மெய்ந்நிறைந்து நீடிருந்த கன்னியும் - நொந்து<br/>
நெறிமாறி வந்த விருந்தும் இம்மூன்றும்<br/>
பெறுமா றரிய பொருள்.<br/>
<br/>
    70.  செல்வம் உடையார் எனப்படுவர்<br/>
<br/>
காவோ டறக்குளம் தொட்டானும் நாவினால்<br/>
வேதம் கரைகண்ட பார்ப்பானும் - தீதிகந்து<br/>
ஒல்வதுபாத் துண்ணும் ஒருவனும் இம்மூவர்<br/>
செல்வர் எனப்படு வார்.<br/>
<br/>
    71.  காணக் கூடாதவை<br/>
<br/>
உடுத்தாடை இல்லாதார் நீராட்டும் பெண்டிர்<br/>
தொடுத்தாண் டவைப்போர் புகலும் - கொடுத்தளிக்கும்<br/>
ஆண்மை யுடையவர் நல்குரவும் இம்மூன்றும்<br/>
காண அரியவென் கண்.<br/>
<br/>
    72.  அஞ்சுபவை<br/>
<br/>
நிறைநெஞ் சுடையானை நல்குர வஞ்சும்<br/>
அறனை நினைப்பானை அல்பொருள் அஞ்சும்<br/>
மறவனை எவ்வுயிரும் அஞ்சும் இம்மூன்றும்<br/>
திறவதில் தீர்ந்த பொருள்.<br/>
<br/>
    73.  வாழ்வார் போல் தாழ்பவர்<br/>
<br/>
இரந்துகொண் டொண்பொருள் செய்வல்என் பானும்<br/>
பரந்தொழுகும் பெண்பாலைப் பாசமென் பானும்<br/>
விரிகட லூடுசெல் வானும் இம்மூவர்<br/>
அரிய துணிந்துவாழ் வார்.<br/>
<br/>
    74.  அறத்தைக் கடைப்பிடிக்காதவர் இயல்புகள்<br/>
<br/>
கொலைநின்று தின்றொழுகு வானும் பெரியவர்<br/>
புல்லுங்கால் தான்புல்லும் பேதையும் - இல்லெனக்கொன்று<br/>
ஈகென் பவனை நகுவானும் இம்மூவர்<br/>
யாதும் கடைப்பிடியா தார்.<br/>
<br/>
    75.  மரம்போல் அசைவற்றவர்<br/>
<br/>
வள்ளன்மை பூண்டான்கண் செல்வமும் உள்ளத்து<br/>
உணர்வுடையான் ஓதிய நூலும் - புணர்வின்கண்<br/>
தக்க தறியும் தலைமகனும் இம்மூவர்<br/>
பொத்தின்றிக் காழ்த்த மரம்.<br/>
<br/>
    76.  பாதுகாத்தற்கு அரியவர்<br/>
<br/>
மாரிநாள் வந்த வருந்தும் மனம்பிறிதாய்க்<br/>
காரியத்திற் குன்றாக் கணிகையும் - வீரியத்து<br/>
மாற்றம் மறுத்துரைக்கும் சேவகனும் இம்மூவர்<br/>
போற்றற்கு அரியார் புரிந்து.<br/>
<br/>
    77.  குடிப்பிறப்பில் குற்றம் அற்றவர் செயல்<br/>
<br/>
கயவரைக் கையிகந்து வாழ்தல் நயவரை<br/>
நள்ளிருளும் கைவிடா நட்டொழுகல் - தெள்ளி<br/>
வடுவான வாராமல் காத்தல் இம்மூன்றும்<br/>
குடிமா சிலார்க்கே உள.<br/>
<br/>
    78.  நற்றவமுடையார் செயல்கள்<br/>
<br/>
தூய்மை உடைமை துணிவாம் தொழிலகற்றும்<br/>
வாய்மை உடைமை வனப்பாகும் - தீமை<br/>
மனத்தினும் வாயினும் சொல்லாமை மூன்றும்<br/>
தவத்தில் தருக்கினார் கோள்.<br/>
<br/>
    79.  நெஞ்சுக்கு ஒரு நோய்<br/>
<br/>
பழிஅஞ்சான் வாழும் பசுவும் அழிவினால்<br/>
கொண்ட அருந்தவம் விட்டானும் - கொண்டிருந்து<br/>
இல்லஞ்சி வாழும் எருதும் இவர்மூவர்<br/>
நெல்லுண்டல் நெஞ்சிற்கோர் நோய்.<br/>
<br/>
    80.  புதரில் விதைத்த விதை<br/>
<br/>
முறைசெய்யான் பெற்ற தலைமையும் நெஞ்சில்<br/>
நிறையிலான் கொண்ட தவமும் - நிறைஒழுக்கம்<br/>
தேற்றாதான் பெற்றவனப்பும் இவைமூன்றும்<br/>
தூற்றின்கண் தூவிய வித்து.<br/>
<br/>
    81.  ஆசைக் கடலுக்குள் மூழ்குபவர்<br/>
<br/>
தோள்வழங்கி வாழும் துறைபோல் கணிகையும்<br/>
நாள்கழகம் பார்க்கும் நயமிலாச் சூதனும்<br/>
வாசிகொண் டொண்பொருள் செய்வானும் இம்மூவர்<br/>
ஆசைக் கடலுள் ஆழ்வார்.<br/>
<br/>
    82.  நல்லவர் வழிகள்<br/>
<br/>
சான்றாருள் சான்றான் எனப்படுதல் எஞ்ஞான்றும்<br/>
தோய்ந்தாருள் தோய்ந்தான் எனப்படுதல் - பாய்ந்தெழுந்து<br/>
கொள்ளாருள் கொள்ளாத கூறாமை இம்மூன்றும்<br/>
நல்லாள் வழங்கும் நெறி.<br/>
<br/>
    83.  நல்வழியைக் கெடுக்காதவை<br/>
<br/>
உப்பின் பெருங்குப்பை நீர்படியின் இல்ஆகும்<br/>
நட்பின் கொழுமுளை பொய்வழங்கின் இல்ஆகும்<br/>
செப்பம் உடையார் மழையனையர் இம்மூன்றும்<br/>
செப்பநெறி தூரா வாறு.<br/>
<br/>
    84.  வறுமையால் பற்றப்பட்டார்<br/>
<br/>
வாய்நன்கு அமையாக் குளனும் வயிறாரத்<br/>
தாய்முலை உண்ணாக் குழவியும் சேய்மரபில்<br/>
கல்விமாண் பில்லாத மாந்தரும் இம்மூவர்<br/>
நல்குரவு சேரப்பட் டார்.<br/>
<br/>
    85.  ஒற்றரின் இயல்புகள்<br/>
<br/>
எள்ளப் படுமரபிற்று ஆகலும் உள்பொருளைக்<br/>
கேட்டு மறவாத கூர்மையும் முட்டின்றி<br/>
உள்பொருள் சொல்லும் உணர்ச்சியும் இம்மூன்றும்<br/>
உள்ளிய ஒற்றாள் குணம்.<br/>
<br/>
    86.  குற்றங்களை உண்டாக்கும் பகைகள்<br/>
<br/>
அன்புப் பெருந்தளை யாப்பு நெகிழ்ந்தொழிதல்<br/>
கற்புப் பெரும்புணை காதலின் கைவிடுதல்<br/>
நட்பின் நயநீர்மை நீங்கல் இவைமூன்றும்<br/>
குற்றம் தரூஉம் பகை.<br/>
<br/>
    87.  மூடரின் செயல்கள்<br/>
<br/>
கொல்வது தானஞ்சான் வேண்டலும் கல்விக்கு<br/>
அகன்ற இனம்புகு வானும் இருந்து<br/>
விழுநிதி குன்றுவிப் பானும் இம்மூவர்<br/>
முழுமக்க ளாகற்பா லார்.<br/>
<br/>
    88.  மனவுறுதியை நிலைகுலையச் செய்வன<br/>
<br/>
பிணிதன்னைத் தின்னுங்கால் தான்வருந்து மாறும்<br/>
தணிவில் பெருங்கூற் றுயிருண்ணு மாறும்<br/>
பிணைசெல்வ மாண்பின்று இயங்கலிவை மூன்றும்<br/>
புணையின் நிலைகலக்கும் ஆறு.<br/>
<br/>
    89.  பிறந்தும் பிறவாதவர்<br/>
<br/>
அருளினை நெஞ்சத் தடைகொடா தானும்<br/>
பொருளினைத் துவ்வான் புதைத்துவைப் பானும்<br/>
இறந்து இன்னா சொல்லகிற் பானுமிம் மூவர்<br/>
பிறந்தும் பிறந்திலா தார்.<br/>
<br/>
    90.  நரக உலகைச் சேராமைக்குரிய வழிகள்<br/>
<br/>
ஈதற்குச் செய்க பொருளை அறநெறி<br/>
சேர்தற்குச் செய்க பெருநூலை - யாதும்<br/>
அருள்புரிந்து சொல்லுக சொல்லைஇம் மூன்றும்<br/>
இருள்உலகம் சேராத ஆறு.<br/>
<br/>
    91.  உடல் பற்றுடைய மூடர் செய்கை<br/>
<br/>
பெறுதிகண் பொச்சாந்து உரைத்தல் உயிரை<br/>
இறுதிக்கண் யாமிழந்தேம் என்றல் - மறுவந்து<br/>
தன்னுடம்பு கன்றுங்கால் நாணுதல் இம்மூன்றும்<br/>
மன்னா உடம்பின் குறி.<br/>
<br/>
    92.  பிறப்பின் பயனை அடையாதவர்<br/>
<br/>
விழுத்திணைத் தோன்றா தவனும் எழுத்தினை<br/>
ஒன்றும் உணராத ஏழையும் - என்றும்<br/>
இறந்துரை காமுறு வானும் இம்மூவர்<br/>
பிறந்தும் பிறவா தவர்.<br/>
<br/>
    93.  உயிர்க்கு அறியாமையை அளிப்பவை<br/>
<br/>
இருளாய்க் கழியும் உலகமும் யாதும்<br/>
தெரியா துரைக்கும் வெகுள்வும் - பொருள்அல்ல<br/>
காதல் படுக்கும் விழைவும் இவைமூன்றும்<br/>
பேதைமை வாழும் உயிர்க்கு.<br/>
<br/>
    94.  நல்லொழுக்கம் இல்லாதவர்<br/>
<br/>
நண்பில்லார் மாட்டு நசைக்கிழமை செய்வானும்<br/>
பெண்பாலைக் காப்பிகழும் பேதையும் - பண்பில்<br/>
இழுக்கான சொல்லாடு வானும் இம்மூவர்<br/>
ஒழுக்கம் கடைப்பிடியா தார்.<br/>
<br/>
    95.  நல்வினையை நீக்கும் ஆயுதங்கள்<br/>
<br/>
அறிவுஅழுங்கத் தின்னும் பசிநோயும் மாந்தர்<br/>
செறிவழங்கத் தோன்றும் விழைவும் - செறுநரின்<br/>
வெவ்வுரை நோனா வெகுள்வும் இவைமூன்றும்<br/>
நல்வினை நீக்கும் படை.<br/>
<br/>
    96.  பெய்யெனப் பெய்யும் மழை<br/>
<br/>
கொண்டான் குறிப்பறிவான் பெண்டாட்டி கொண்டன<br/>
செய்வகை செய்வான் தவசி கொடிதொரீஇ<br/>
நல்லவை சொய்வான் அரசன் இவர்மூவர்<br/>
பெய்எனப் பெய்யும் மழை.<br/>
<br/>
    97.  பாவச் செயல்கள்<br/>
<br/>
ஐங்குரவர் ஆணை மறுத்தலும் ஆர்வுற்ற<br/>
எஞ்சாத நட்பினுள் பொய்வழக்கும் - நெஞ்சமர்ந்த<br/>
கற்புடை யாளைத் துறத்தலும் இம்மூன்றும்<br/>
நற்புடையி லாளர் தொழில்.<br/>
<br/>
    98.  மும்மாரிக்கு வித்து<br/>
<br/>
செந்தீ முதல்வர் அறம்நினைந்து வாழ்தலும்<br/>
வெஞ்சின வேந்தன் முறைநெறியில் சேர்தலும்<br/>
பெண்பால் கொழுநன் வழிச்செலவும் இம்மூன்றும்<br/>
திங்கள்மும் மாரிக்கு வித்து.<br/>
<br/>
    99.  நல்லுலகம் சேராதவர்<br/>
<br/>
கற்றாரைக் கைவிட்டு வாழ்தலும் காமுற்ற<br/>
பெட்டாங்கு செய்தொழுகும் பேதையும் - முட்டின்றி<br/>
அல்லவை செய்யும் அலவலையும் இம்மூவர்<br/>
நல்லுலகம் சேரா தவர்.<br/>
<br/>
    100.  மன்னர்க்கு உறுப்புகள்<br/>
<br/>
பத்திமை சான்ற படையும் பலர்தொகினும்<br/>
எத்துணையும் அஞ்சா எயிலரணும் - வைத்துஅமைந்த<br/>
எண்ணின் உலவா விழுநிதியும் இம்மூன்றும்<br/>
மண்ணாகும் மேந்தர்க்கு உறுப்பு.<br/>
<br/>
<br/>
    திரிகடுகம் முற்றிற்று.<br/>
<br/>
<hr/>
 This Etext file was first put up in the Web on 24 January 2000. <br/>
<a href="mailto:kalyan@geocities.com, kumar@vt.edu?subject=PM/nAnmaNikaTikai">Click here 
to send in your corrections to the Webmaster</a>.<br/>
</p></body></html>
