<!DOCTYPE HTML PUBLIC "-//W3C//DTD HTML 3.2//EN">

<!-- Project Madurai -->
<!-- Copyright (c) 1999 All Rights Reserved -->
<!-- Author : Kumar Mallikarjunan-->
<html>
<head>
<meta ;="" charset="utf-8" content="text/html" http-equiv="Content-Type"/>
<meta content="Kumar Mallikarjunan" name="Author"/>
<title>Thamiz vitu thUthu (in tamil script, unicode format)
</title>
</head>
<body>
<body bgcolor="white" text="#800000">
</body>
<center><img src="/pmdr0.gif"/></center>
<hr noshade="" width="50%"/>
<a name="Top">
<center>
<h2>Mathuraic cokkanAthar's thamiz vitu thUthu<br/>
(in tamil script, unicode format)

<p>மதுரைச் சொக்கநாதர் </p></h2>
<h2>தமிழ் விடு தூது </h2>
<hr noshade="" width="50%"/><br/>
</center>
<hr noshade="" size="4"/>
Etext Preparation (input) : Mr. S. Anbumani, Blacksburg, Virginia, U.S.A.<br/>
Etext Preparation (proof-reading) : Deeptha Thattai, Columbia, South Carolina, U.S.A.<br/>
Etext Preparation (webpage) : Kumar Mallikarjunan<br/>
<br/>
This webpage presents the Etext in Tamil script but in Unicode encoding.<br/> To view the Tamil text correctly you need to set up the following: <br/>
i). You need to have Unicode fonts containing Tamil Block (Latha,<br/>Arial Unicode MS, TSCu_Inaimathi, Code2000, UniMylai,...) installed on your computer <br/>and the OS capable of rendering Tamil Scripts (Windows 2000 or Windows XP). <br/><br/>
ii)Use a browser that is capable of handling UTF-8 based pages<br/>
(Netscape 6, Internet Explorer 5) with the Unicode Tamil fontchosen as the default font for the UTF-8 char-set/encoding view. <br/>.
In case of difficulties send an email request to 
<a href="mailto:kalyan@geocities.com">kalyan@geocities.com</a> or 
<a href="mailto:kumar@vt.edu">kumar@vt.edu</a><br/>
<br/>
<p>© Project Madurai 1999 - 2004<br/>

Project Madurai is an open, voluntary, worldwide initiative devoted<br/>
to preparation of electronic texts of tamil literary works and to<br/>
distribute them free on the Internet. Details of Project Madurai are<br/>
available at the website http://www.tamil.net/projectmadurai<br/>
<br/>
You are welcome to freely distribute this file, provided this<br/>
header page is kept intact.<br/>
<a name="Top">
<hr noshade=""/>
<h2><b>மதுரைச் சொக்கநாதர் அருளிய தமிழ் விடு தூது</b></h2>
<br/>

சீர்கொண்ட கூடல் சிவராச தானி புரந்து<br/>

ஏர் கொண்ட சங்கத்துஇருந்தோரும் - போர்கொண்டு              1<br/>
<br/>

இசையும் தமிழரசி என்று ஏத்தெடுப்பத் திக்கு<br/>

விசையம் செலுத்திய மின்னும் - நசையுறவே                  2<br/>
<br/>

செய்ய சிவஞானத் திரள் ஏட்டில் ஓரேடு<br/>

கையில் எடுத்த கணபதியும் - மெய்யருளால்           3<br/>
<br/>

கூடல் புரந்து ஒருகால் கூடற் புலவர்எதிர்<br/>

பாடல் அறிவித்த படைவேளும் - வீடு அகலா         4<br/>
<br/>

மன்னும் மூவாண்டில் வடகலையும் தென்கலையும்<br/>

அன்னை முலைப்பாலில் அறிந்தோரும் - முன்னரே                5<br/>
<br/>

மூன்று விழியார் முன் முதலையுண்ட பிள்ளையைப்பின்<br/>

ஈன்றுதரச் சொல்லின் இசைந்தோரும் - தோன்று அயன் மால்   6<br/>
<br/>

தேடி முடியா அடியைத் தேடாதே நல்லூரில்<br/>

பாடி முடியாப் படைத்தோரும் - நாடிமுடி             7<br/>
<br/>

மட்டோ லைப் பூவனையார் வார்ந்துஓலை சேர்த்துஎழுதிப்<br/>

பட்டோ லை கொள்ளப் பகர்ந்தோரும் - முட்டாதே          8<br/>
<br/>

ஒல்காப் பெருந்தமிழ் மூன்று ஓதியருள் மாமுனியும்<br/>

தொல்காப்பியம் மொழிந்த தொல்முனியும் - மல்காச் சொல் 9<br/>
<br/>

பாத்திரம் கொண்டே பதிபால் பாய் பசுவைப் பன்னிரண்டு<br/>

சூத்திரம் கொண்டே பிணித்த தூயோரும் - நேத்திரமாம் 10<br/>
<br/>

தீதில் கவிதைத் திருமாளிகைத் தேவர்<br/>

ஆதி முனிவர் அனைவோரும் - சாதி, உறும்          11<br/>
<br/>

தந்திரத்தினால் ஒழியாச் சார்வினையைச் சாற்றுதிரு<br/>

மந்திரத்தினால் ஒழித்த வல்லோரும் - செந்தமிழில் 12<br/>
<br/>

பொய்யடிமை இல்லாப் புலவர் என்று நாவலர்சொல்<br/>

மெய்யடிமைச் சங்கத்து மேலோரும் - ஐயடிகள்  13<br/>
<br/>

காடவரும் செஞ் சொல் கழறிற்றறிவாரும்<br/>

பாடஅரும் தெய்வமொழிப் பாவலரும் - நாடஅரும்  14<br/>
<br/>

கல்லாதார் சிங்கமெனக் கல்வி கேள்விக்கு உரியர்<br/>

எல்லாரும் நீயாய் இருந்தமையால் - சொல் ஆரும் 15<br/>
<br/>

என்னடிகளே உனைக்கண்டு ஏத்தின்இடர் தீருமென்றுஉன்<br/>

பொன்னடிகளே புகலாப் போற்றினேன் - பன்னியமென்   16<br/>
<br/>

பஞ்சி படா நூலே பலர்நெருடாப் பாவே கீண்டு<br/>

எஞ்சி அழுக்கு ஏறா இயல்கலையே - விஞ்சுநிறம்  17<br/>
<br/>

தோயாத செந்தமிழே சொல்ஏர் உழவர் அகம்<br/>

தீயாது சொல்விளையும் செய்யுளே - வீயாது 18<br/>
<br/>

ஒருகுலத்தும் வாராது உயிர்க்கு உயிராய் நின்றாய்<br/>

வருகுலம் ஓர் ஐந்தாயும் வந்தாய் - இருநிலத்துப்  19<br/>
<br/>

புண்ணியம் சேர்உந்திப் புலத்தே வளிதரித்துக்<br/>

கண்ணிய வாக்காம் கருப்பமாய் - நண்ணித் 20<br/>
<br/>

தலைமிடறு மூக்குரத்தில் சார்ந்து இதழ்நாத் தந்தம்<br/>

உலைவிலா அண்ணத்து உருவாய்த் - தலைதிரும்பி  21<br/>
<br/>

ஏற்பமுதல் முப்பது எழுத்தாய்ச் சார்பு இருநூற்று<br/>

நாற்பது எழுத்தா நனிபிறந்தாய் - மேற்படவே 22<br/>
<br/>

எண்முதலாகப் பகரும் ஈராறு எனும்பருவம்<br/>

மண்முதலோர் செய்துவளர்க்கும் நாள் - கண்மணிபோல்   23<br/>
<br/>

பள்ளிக்கூ டத்து அசையாம் பற்பல தொட்டில் கிடத்தித்<br/>

தள்ளிச் சிறார்கூடித் தாலாட்டி - உள் இலகு   24<br/>
<br/>

மஞ்சள் குளிப்பாட்டி மையிட்டு முப்பாலும்<br/>

மிஞ்சப் புகட்ட மிக வளர்ந்தாய் - மஞ்சரையே  25<br/>
<br/>

பன்னிஒரு பத்துப் பருவமிட்டு நீவளர்த்தாய்<br/>

உன்னை வளர்த்துவிட ஒண்ணுமோ - முன்னே 26<br/>
<br/>

நினையும் படிப்பெல்லாம் நின்னைப் படிப்பார்<br/>

உனையும் படிப்பிப்பார் உண்டோ  - புனைதருநல்   27<br/>
<br/>

செய்யுள்சொல் நான்கும்உயர் செந்தமிழ்ச்சொல் ஓர்நான்கும்<br/>

மெய்உட்பொருள் ஏழ்விதத் திணையும் - மையில் எழுத்து  28<br/>
<br/>

ஆதியாப்பு எட்டும் அலங்காரம் ஏழ்ஐந்தும்<br/>

பேதியாப் பேரெழில் மாப்பிள்ளையாய்ச் - சாதியிலே  29<br/>
<br/>

ஆங்குஅமை செப்பல்பண் அகவல்பண் துள்ளல்பண்<br/>

தூங்கல்பண் பட்டத்துத் தோகையரா - ஓங்குமனத்து  30<br/>
<br/>

எண் கருவி ஐந்துஈன்றிடு நூற்று மூன்றான<br/>

பண்களும்பின் கல்யாணப் பாவையரா - எண்கொளும் 31<br/>
<br/>

நல்தாரகமா நவரசமாம் பிள்ளைகளைப்<br/>

பெற்றாய் பெருவாழ்வு பெற்றாயே - உற்று அகலாப் 32<br/>
<br/>

பண்கள்முதல் பெண்களொடும் பாலரொடும் நாடகமாம்<br/>

பெண்கொலுவில் வீற்றிருக்கப் பெற்றாயே - மண்புகழத் 33<br/>
<br/>

தாழ்விலா அட்டாதச வன்னனைகள் எனும்<br/>

வாழ்வுஎலாம் கண்டு மகிழ்ந்தாயே - ஆழ      34<br/>
<br/>

நெடுங்கோல வையையில் என் நேசர்மேல் பட்ட<br/>

கொடுங்கோல் செங்கோலாகக் கொண்டாய் - அடங்காத 35<br/>
<br/>

எம்கோவே பத்தென்று இயம் பு திசைக்குள்ளே நின்<br/>

செங்கோல் செலாத திசையுண்டோ  - இங்கே உன் 36<br/>
<br/>

தேசம் ஐம்பத்தாறில் திசைச்சொல் பதினேழும்<br/>

மாசற நீ வைத்த குறுமன்னியரோ - வீசு    37<br/>
<br/>

குடகடலும் கீழ்கடலும் கோக் குமரியாறும்<br/>

வடவரையும் எல்லை வகுத்தாய் - இடைஇருந்த  38<br/>
<br/>

முன்உறும் தென்பாண்டி முதல் புனல்நாடு ஈறான<br/>

பன்னிரண்டு நாடும் அப்பால் நாடோ  - அந்நாட்டுள்   39<br/>
<br/>

வையை கருவை மருதாறு மருவூர் நடுவே<br/>

ஐய! நீ வாழும் அரண்மனையோ - செய்யபுகழ் 40<br/>
<br/>

மூ வேந்தர் வாகனமா மூவுலகும் போய் வளைந்த<br/>

பாவேந்தே நீ பெரிய பார்வேந்தோ - கா ஏந்து     41<br/>
<br/>

விண்ணவரும் காணரிய வேத ஆகமங்கள் எலாம்<br/>

புண்ணியனே உன்றன் புரோகிதரோ  - எண்ணரிய   42<br/>
<br/>

நல்ல பெருங்காப்பியங்கள் நாடகம் அலங்காரம்<br/>

சொல்லரசே  உன்னுடைய தோழரோ - தொல் உலகில்  43<br/>
<br/>

சார்புரக்கும் கோவே நல்சாத்திரங்கள் எல்லாம் உன்<br/>

பார் புரக்கும் சேனாபதிகளோ - வீரர் அதிர்       44<br/>
<br/>

போர்ப் பாரதமும் புராணம் பதினெட்டும்<br/>

சீர்ப்பாவே  உன்னுடைய சேனைகளோ - பார்ப்பார்கள் 45<br/>
<br/>

அக்கரவர்த்தி எனலாம் என்பார் பூலோக<br/>

சக்கரவர்த்தியும் நீதான் அன்றோ - சக்கரம்முன்பு 46<br/>
<br/>

   ஏந்தி நெடுந் தேர்மேல் ஏறிச் சுழிகுளம்<br/>

நீந்திஓர் கூடநிறை சதுக்கம் - போந்து   47<br/>
<br/>

மதுரம் கமழ் மாலைமாற்று அணிந்து சூழும்<br/>

சதுரங்க சேனை தயங்கச் - சதுராய் 48<br/>
<br/>

முரசம் கறங்க முடிவேந்தர் சூழ<br/>

வர சங்கம் மீதிருந்து வாழ்ந்தே - அருள் வடிவாய் 49<br/>
<br/>

ஓங்குபுகழ் மூவர் ஒருபஒருபஃதும்<br/>

ஆங்கு அவை சொல் வாதவூராளி சொல்லும் - ஓங்கும் அவன் 50<br/>
<br/>

கூற்றாய் அரன் எழுதும் கோவையும் கோதில்தாய்<br/>

மாற்றா இரட்டைமணி மாலையும் - தேற்றம்உற   51<br/>
<br/>

பற்றாம் இலக்கண நூற்பாவும் நூற்பா அறிந்து<br/>

கற்றார் வழங்கு பஞ்சகாப்பியமும் - கொற்றவருக்கு   52<br/>
<br/>

எண்ணிய வன்னனைகள் ஈரொன்பதும் அறியக்<br/>

கண்ணியம் மிக்க பெருங்காப்பியமும் - நன்ணியே 53<br/>
<br/>

இன்புறு சேரந் அரங்கேற்ற மகிழ்ந்து அம்பலத்தான்<br/>

அன்புறு பொன்வண்னத்து அந்தாதியும் - முன்பு அவர்சொல்   54<br/>
<br/>

மாத்தமிழாம் மும்மணி மாலையும் பட்டினத்தார்<br/>

கோத்தணிந்த மும்மணிக் கோவையும் - மூத்தோர்கள்      55<br/>
<br/>

பாடியருள் பத்துப்பாட்டும் எட்டுத்தொகையும்<br/>

கேடில் பதினெட்டுக் கீழ்க்கணக்கும் - ஆடக மா   56<br/>
<br/>

வெற்புஅனையார் மாதை விமலரிடத்தே இருவர்<br/>

கற்பனையால் சொன்ன கலம்பகமும் - முற்படையோடு  57<br/>
<br/>

ஆடல் கலிங்கம் அழித்து ஆயிரம் ஆனைகொன்ற<br/>

பாடற்கு அரிய பரணியும் - கூடல்          58<br/>
<br/>

நராதிபன் கூத்தன்எதிர் நண்ணி ஓர்கண்ணிக்கு<br/>

ஓராயிரம்பொன் ஈந்த உலாவும் - பராவும் அவன் 59<br/>
<br/>

பிள்ளைத் தமிழும் முன்னாம் பேராத பல்குரவர்<br/>

வெள்ளத்தினும் மிகுத்தோர் மெய்காப்ப - உள்ளத்து 60<br/>
<br/>

வீரியம் செய்து வினையொழியவே ராச<br/>

காரியம் செய்யும் கவிதையே - பாரில்             61<br/>
<br/>

அரியாசனம் உனக்கே ஆனால் உனக்குச்<br/>

சரியாரும் உண்டோ  தமிழே - விரிஆவுர் 62<br/>
<br/>

திகழ்பா ஒருநான்கும் செய்யுள் வரம்பாகப்<br/>

புகழ் பாவினங்கள் மடைப்போக்கா - நிகழவே         63<br/>
<br/>

நல்ஏரினால் செய்யுள் நால்கரணத்து ஏர்பூட்டிச்<br/>

சொல்லேர் உழவர் தொகுத்து ஈண்டி - நல்லநெறி  64<br/>
<br/>

நாலே விதையா நனிவிதைத்து நாற்பொருளும்<br/>

மேலே பலன்பெறச் செய்விக்கும் நாள் - மேலோரில் 65<br/>
<br/>

பாத்தனதாகக் கொண்ட பிள்ளைப்பாண்டியன் வில்லி ஒட்டக்<br/>

கூத்தன் இவர் கல்லாது கோட்டி கொளும் - சீத்தையரைக்  66<br/>
<br/>

குட்டிச் செவிஅறுத்துக் கூட்டித் தலைகள் எல்லாம்<br/>

வெட்டிக் களைபறிக்க மேலாய்த் தூர் - கட்டி   67<br/>
<br/>

வளர்ந்தனை பால் முந்திரிகை வாழைக் கனியாய்க்<br/>

கிளர்ந்த கரும்பாய் நாளிகேரத்து - இளங்கனியாய்   68<br/>
<br/>

தித்திக்கும் தென்அமுதாய்த் தெள்ளமுதின் மேலான<br/>

முத்திக் கனியே என் முத்தமிழே - புத்திக்குள்          69<br/>
<br/>

உண்ணப்படும் தேனே உன்னோடு உவந்து உரைக்கும்<br/>

விண்ணப்பம் உண்டு விளம்பக் கேள் - மண்ணில்          70<br/>
<br/>

குறம்என்று பள்என்று கொள்வார் கொடுப்பாய்க்கு<br/>

உறவுஎன்று மூன்று இனத்தும் உண்டோ ! திறம்எல்லாம்  71<br/>
<br/>

வந்துஎன்றும் சிந்தாமணியா இருந்த உனைச்<br/>

சிந்துஎன்று சொல்லிய நாச் சிந்துமே - அந்தரம்மேல் 72<br/>
<br/>

முற்றும் உணர்ந்த தேவர்களும் முக்குணமே பெற்றார்நீ<br/>

குற்றம் இலாப் பத்துக்குணம் பெற்றாய் - மற்றொருவர்   73<br/>
<br/>

ஆக்கிய வண்ணங்கள் ஐந்தின்மேல் உண்டோ நீ<br/>

நோக்கிய வண்ணங்கள் நூறுஉடையாய் - நாக் குலவும்   74<br/>
<br/>

ஊனரசம் ஆறுஅல்லால் உண்டோ  செவிகள் உணவு<br/>

ஆன நவரசம் உண்டாயினாய் - ஏனோர்க்கு      75<br/>
<br/>

அழியா வனப்பு ஒன்றுஅலது அதிகம் உண்டோ <br/>

ஒழியா வனப்பு எட்டு உடையாய் - மொழிவேந்தர்   76<br/>
<br/>

வாங்கு பொருள்கோள் வகை மூன்றே பெற்றார்நீ<br/>

ஓங்கு பொருள்கோள் வகை எட்டு உள்ளாயே - பாங்குபெற 77<br/>
<br/>

ஓர் முப்பால் அன்றி ஐம்பால் உள்ளாய் உனைப்போலச்<br/>

சீர் முப்பதும் படைத்த செல்வர் ஆர் - சேரமான்  78<br/>
<br/>

தன்னடிக் கண்டு தளை விடுத்தாய் ஏழ்தளை உன்<br/>

பொன்னடிக்கு உண்டு என்பது என்ன புத்தியோ - என் அரசே  79<br/>
<br/>

திண் பாவலர்க்கு அறிவாம் செந்தமிழாய் நின்றஉன்னை<br/>

வெண்பா என்று ஓதுவது மெய்தானோ - பண்பு ஏர்  80<br/>
<br/>

ஒலிப்பாவே சங்கத்து உகம் மூன்று இருந்தாய்<br/>

கலிப்பா என்று ஓதல் கணக்கோ - உலப்பு இல்   81<br/>
<br/>

இருட்பா மருள் மாற்றி ஈடேற்றும் உன்னை<br/>

மருட்பா என்று ஓதல் வழக்கோ - தெருள்பாப்    82<br/>
<br/>

பொருத்தம் ஒருபத்துப் பொருந்தும் உனைத்தானே<br/>

விருத்தம் என்று சொல்லல் விதியோ - இருள்குவையை 83<br/>
<br/>

முந்தி ஒளியால் விலக்கும் முச்சுடர் என்பார் உனைப்போல்<br/>

வந்து என் மனத்து இருளை மாற்றுமோ - சிந்தா 84<br/>
<br/>

மணி கொடையின் மிக்கது என்பார் வண்கொடையும் உன்பேர்<br/>

அணியும் பெருமையினால் அன்றோ - தணியும்   85<br/>
<br/>

துலங்கு ஆரம் கண்டசரம் தோள்வளை மற்றுஎல்லாம்<br/>

அலங்காரமே உனைப்போல் ஆமோ - புலம்காணும் 86<br/>
<br/>

உன்னைப் பொருள்என்று உரைக்கும் தொறும் வளர்வாய்<br/>

பொன்னைப் பொருள் என்னப் போதுமோ - கன்னமிட்டு 87<br/>
<br/>

மன்னர் கவர்ந்தும் வளர்பொருளே கைப்பொருள்கள்<br/>

என்ன பொருள் உனைப்போல் எய்தாவே - நன்னெறியின்  88<br/>
<br/>

மண்ணில் புகழ்உருவாய் வாழ்வதற்கும் வாழுநர்<br/>

விண்ணில் போய்த் தேவுருவாய் மேவுதற்கும் - எண்ணிஉனைக்   89<br/>
<br/>

கொண்டு புகழ் கொண்டவர்க்கே கூடும் உனைக்கூடாத<br/>

தொண்டருக்குத் தென்பாலே தோன்றுமால் - தண்தமிழே  90<br/>
<br/>

ஈங்கு உனது சங்கத்தால் ஈசர் உயர்ந்தாரோ<br/>

ஓங்கும் அவரால் நீ உயர்ந்தாயோ - பூங்கமல 91<br/>
<br/>

வீடுஆளும் வாணி அங்கை மேலே இருந்தாயோ<br/>

ஏடா உன்மேல் இருந்தாளோ - ஆடு அரவத்   92<br/>
<br/>

தாழ் பாயலாளரை நீ தானே தொடர்ந்தாயோ<br/>

சூழ் பாயோடு உன்னைத் தொடர்ந்தாரோ - வாழ்வே என்று 93<br/>
<br/>

ஓதி முனிகேட்க உனை முருகர் சொன்னாரோ<br/>

சோதி யவரை நீ சொற்றனையோ - பேதியா  94<br/>
<br/>

நேசர் உனக்கே பொருளாய் நின்றாரோ - நீள்மதுரை<br/>

வாசருக்கு நீ பொருளாய் வந்தாயோ - பாசமுறும் 95<br/>
<br/>

என்செய்தி நீ கண்டு இரங்குவது நீதி அல்லால்<br/>

உன் செய்தி நானோ உரை செய்வேன் - இன்சொல்லாய்  96<br/>
<br/>

கற்க கசடறக் கற்பவை கற்றபின்<br/>

நிற்க அதற்குத் தக என்ற - சொற்குள்ளே 97<br/>
<br/>

எல்லார்க்கும் புத்தி இயம்பிக் கரையேற்ற<br/>

வல்லாய் உனக்கு உரைக்க வல்லேனோ - சொல்லியஉன் 98<br/>
<br/>

ஈரடிக்குள்ளே உலகமெல்லாம் அடங்கும் எனின்<br/>

நேரடிக்கு வேறே நிலன்உண்டோ  - ஓரடிக்கு ஓர்  99<br/>
<br/>

ஆயிரம் பொன் இறைக்கும் இயரை வீதியிலே<br/>

போய் இரந்து தூது சொல்லப் போக்கினோய் - ஆயிருந்தும்   100<br/>
<br/>

மாண்பாய் ஓர் தூது சொல்லி வா என்பேன் என்வருத்தம்<br/>

காண்பாய் என் பெண்மதி நீகாணாதே - ஆண்பனைநல்   101<br/>
<br/>

பெண்பனை ஆக்கினையால் பெண்களிலே காரைக்கால்<br/>

வண்பதியார் ஒளவைஎன வந்து உதித்தாய் - நண்புஆர் 102<br/>
<br/>

திலகவதியா ருடனே சென்மித்தாய் மாடக்<br/>

குல தவ தியானத்தார் கூடல் - பல தவம் சேர் 103<br/>
<br/>

மேனியார் கண்டிகையும் வெண்ணீறும் கண்டு உருகும்<br/>

மானியார் தேசிகனா வந்துஉதித்தாய் - ஞானியார்  104<br/>
<br/>

துங்க மகவாகத் தோன்றி வனப்பகைக்கும்<br/>

சிங்கடிக்கும் தாதையாய்ச் சீர் செய்தாய் - இங்குநீ 105<br/>
<br/>

பெண்கள்எல்லாம் வாழப் பிறந்தமையால் என்மனத்தில்<br/>

புண்கள் எல்லாம் ஆறப் புரிகண்டாய் - ஒண்கமலத்து   106<br/>
<br/>

அன்னம்தனை விடுப்பேன் அன்னந்தான் அங்குஅவரை<br/>

இன்னம்தான் கண்டு அறியாது என்பரே - மன்எந்தாய் 107<br/>
<br/>

அப்பால் ஓர் வண்டை அனுப்பின் அவர் காமம்<br/>

செப்பாதே என்றால் திகைக்குமே - தப்பாது   108<br/>
<br/>

மானைப் போய்த் தூது சொல்லி வா என்பேன் வல்லியப் பூந்<br/>

தானைப் பரமர்பால் சாராதே - ஏனைப்பூங்  109<br/>
<br/>

கோகிலத்தை நான் விடுப்பேன் கோகிலமும் காக்கையினம்<br/>

ஆகி வலியானுக்கு அஞ்சுமே - ஆகையினால் 110<br/>
<br/>

இந்த மனத்தைத் தூதாய் ஏகுஎன்பேன் இம்மனமும்<br/>

அந்த மனோதீதர்பால் அண்டாதே - எந்தவிதம்  111<br/>
<br/>

என்றுஎன்று இரங்கினேன் என் கவலை எல்லாம்பொன்<br/>

குன்று அனையாய் உன்னுடனே கூறுகேன் - சென்றாலும்! 112<br/>
<br/>

பண்ணிய பத்தொன்பதின் ஆயிரத்து இருநூற்று<br/>

எண்ணிய தொண்ணூற்று ஒன்றெனும் தொடையாய் - நண்நீ 113<br/>
<br/>

ஒருதொடை வாங்கி உதவாயோ ஓர்சே<br/>

விருது உடையார்க்கு நீ வேறோ - தருமிக்கே 114<br/>
<br/>

ஓர் வாழ்க்கை வேண்டி உயர்கிழி கொள்வான்கொங்கு<br/>

தேர் வாழ்க்கை என்று எடுத்த செய்தியும் - கீரன் 115<br/>
<br/>

இசையா வகையின் இயம்பினான் என்றே<br/>

வசையாடித் தர்க்கித்த வாக்கும் - இசையான 116<br/>
<br/>

பாட்டுக்கு இரங்கி ஒருபாணனுக்குச் சேரலன்மேல்<br/>

சீட்டுக்கவி விடுத்த சீராட்டும் - பாட்டியலில் 117<br/>
<br/>

நாத்திரமா மேவுபொருள் நன்றா அறுபதெனும்<br/>

சூத்திரமாப் பாடியருள் தோற்றமும் - மாத்திரமோ   118<br/>
<br/>

உன்னோடு அவர்விளையாட்டு ஒன்றோ வடமதுரைக்கு<br/>

அந்நேரம் உன்பிறகே யார் வந்தார் - மன்னவன் மேல் 119<br/>
<br/>

காரியார் நாரியார் கண்ட கவியைப் பகிர<br/>

வாரிஇலாக் கானகத்தில் வந்தவர்ஆர் - நாரினொடும் 120<br/>
<br/>

போற்றிஉறும் பத்திரற்காப் போந்து கிழஉருவில்<br/>

தோற்றி விறகு சுமந்தவர்ஆர் - தேற்றி அவற்கு  121<br/>
<br/>

ஈயரிய பொற்பலகை இட்டவர்ஆர் மற்றுஅவன்தன்<br/>

நேய மனைவிக்கு எதிரா நேர்ந்தவளைப் - போய்அவையில் 122<br/>
<br/>

தள்ளிஇசை தாபிக்கத் தக்கவர்ஆர் தென்மதுரைக்கு<br/>

உள்ளிருந்த சொக்கர் உனக்குள் அன்றோ - எள்ளி 123<br/>
<br/>

வடமொழியில் வேத வசனமே ஈசர்<br/>

திட மொழியா என்பார் சிலரே - அடரும்   124<br/>
<br/>

பரசமய கோளரியாய்ப் பாண்டி நாடுஎங்கும்<br/>

அரசமயம் நீ நிறுத்தும் அந்நாள் - விரசு நீ 125<br/>
<br/>

ஆதிக்கண் வையையில் வேதாகமத்தைத் தாபித்தாய்<br/>

சோதிக்கிந் ஏடகமே சொல்லாதோ - வேதத்தேவு 126<br/>
<br/>

ஆதவன் அங்கு அண்டாது அடைத்த கதவம் திறந்தாய்<br/>

வேதவனம் கண்டால் விளம்பாதோ - வேதம்  127<br/>
<br/>

அமிழ்தினும் மிக்கென்னும் முனிக்கு அன்பர் உனைச் சொன்னார்<br/>

தமிழ்முனி என்னும் பேர் தாராதோ - தமிழால்       128<br/>
<br/>

அறம் பொருள் இன்பம் வீடு ஆரணர் சொன்னார்அத்<br/>

திறம் பரமர் வாக்கே செப்பாதோ - மறந்திடல்இல்   129<br/>
<br/>

கற்புஅலகை ஓதுமறை காணார் கீழ் நிற்கவும் நீ<br/>

பொன்பலகை மேலிருந்தாய் போதாதோ - தற்பரரேண்டு  130<br/>
<br/>

எண்இரந்த வாசி அழைத்திட்டாய் சதுர்வேதப்<br/>

பண்நிறைந்த வாசி பகராதோ - அண்ணலார் 131<br/>
<br/>

தென்பால் உகந்தாடும் செய்தி எல்லாம் உன்னிடத்தில்<br/>

அன்பால் என்று அப்பாலும் ஆரறியார் - உன்பேர்   132<br/>
<br/>

பழிஆர் திசைச்சொல்லார் பன்னார் திருவாய்<br/>

மொழியார் குழறி மொழிவார் - அழியா 133<br/>
<br/>

உருவால் அவாய் இருக்கும் ஓதரிய முத்தித்<br/>

திருவாலவாய் இருக்கும் செல்வர் - ஒரு மால்  134<br/>
<br/>

வடமதுரை ஏறுமுன்னே வந்த வடிவு என்னத்<br/>

தடமதுரை மீன்உயர்த்த தாணு - படர்தீர்க்கும் 135<br/>
<br/>

சத்திபுரத்து ஓர்பால் தழைத்து மகிழ்ந்தோர் சீவன்<br/>

முத்திபுரத்து ஓர்பால் முளைத்து எழுந்தோர் - அத்திசைபோல்   136<br/>
<br/>

ஆங்குஓர் இருநான்கு அயிராவதம் சுமக்கும்<br/>

பூங்கோயிற்குள் உறைந்த புண்ணியனார் - பாங்காம் 137<br/>
<br/>

இடம் பவனம் ஈது ஆக இந்திரன் வந்து ஏத்தும்<br/>

கடம்பவனம் மீதிலுறை காந்தர் - அடும்பேர் 138<br/>
<br/>

அலகு அம்பு அரிக்கும் அரியார் முடிவேய்ந்து<br/>

உலகம் பரிக்கும் முறைஉள்ளார் - பலநாளும்  139<br/>
<br/>

நின்றவூர்ப் பூசலார் நீடு இரவெலாம் நினைந்து<br/>

குன்று போலே சமைத்த கோயிலும் - நன்றிதரும்   140<br/>
<br/>

தாயான கங்கைமுடி தான் குளிரக் கண்ணப்பர்<br/>

வாயால் உமிழ்ந்த திருமஞ்சனமும் - தூயமழைத் 141<br/>
<br/>

துன்புஆர் திருக்குறிப்புத் தொண்டர் துணித்துறையில்<br/>

அன்பாய் அளித்த பரிவட்டமும் - இன்பாத்  142<br/>
<br/>

தணிவுஅரிய மானக்கஞ்சாறணார் சாத்தும்<br/>

மணிமுடி சூழ் பஞ்சவடியும் - அணிவிடையார் 143<br/>
<br/>

காமன்பால் முன்சேந்த கண்போல மூர்த்தியார்<br/>

தாம் அன்பால் முன்சேர்த்த சந்தனமும் - பூமன்போல்   144<br/>
<br/>

காக்கும் அரிபுனைந்த கண்மலரும் காதலொடு<br/>

சாக்கியர் தாம்சாத்திய பூந்தண்மலரும் - போக்கியமா 145<br/>
<br/>

ஆக்கிய மாறன் அமுதும் சிறுத்தொண்டர்<br/>

மார்க்கறியும் தாயர் தரு மாவடுவும் - நீக்கரிய 146<br/>
<br/>

கார்ஆர் இரவில் கணம்புல்லர் தம்முடிமேல்<br/>

சீராக ஏற்றிய செந்தீபமும் - ஆரால்             147<br/>
<br/>

அமைத்து வணங்கல் உறும் அங்கணர்க்குப் பூசை<br/>

சமைத்து வணங்கத் தகுமோ - உமைக்கு அன்பர் 148<br/>
<br/>

அற்சனை பாட்டேயாம் என்று ஆரூரர்க்கு ஆதியிலே<br/>

சொற்றமிழ் பாடுகஎனச் சொன்னமையால் - சொற்படியே  149<br/>
<br/>

செய்தாய் நால்வேதம் திகைத்து ஒதுங்கப் பித்தன்என்று<br/>

வைதாய் நீ வைதாலும் வாழ்த்தாமே - மெய்தான் 150<br/>
<br/>

இருந்தமிழே உன்னால் இருந்தேன் இமையோர்<br/>

விருந்து அமிழ்தம் என்றாலும் வேண்டேன் - வருந்தினன் மால் 151<br/>
<br/>

வெல்லானை தின்ற விளங்கனி ஆனேன் விரகக்<br/>

கல் ஆனை தின்ற கரும்பானேன் - நல் அவரைத் 152<br/>
<br/>

தேடு நிழல் சிந்தனையின் தேம்பினேன் வெம்பனியால்<br/>

வாடிய செந்தாமரை ஒத்தேன் - ஓடம்மிசைக் 153<br/>
<br/>

கொள்ளம்பூதூர் வெள்ளக் கொள்ளை கடந்தாய் என்மால்<br/>

வெள்ளம் கடத்திவிட வேண்டாவோ - தள்என்று 154<br/>
<br/>

மாறுஇட்ட சாக்கியரை வன் கழுவேறச் செய்தாய்<br/>

சீறிட்ட வேளை அது செய்யாயோ? - நீறு இட்டே  155<br/>
<br/>

அங்குஅரும் பின் கூன் ஒழித்தாய் அன்று வழுதிக்கு மதன்<br/>

செங்கரும்பின் கூந் ஒழியச்செய்யாயோ - அங்கம்உறு   156<br/>
<br/>

வெப்புநோய் தீர்க்காய் அவ்வேந்தனுக்கு என்வெவ்விரக<br/>

வெப்பு நோய் தீர்க்க விரும்பாயோ - தப்பு அலவே   157<br/>
<br/>

சாக்கியர் இட்ட நஞ்சுதன்னை அமுதாக்கினை இன்று<br/>

ஆக்கிய நஞ்சை அமுதாக்காயோ - நீக்க அரிய  158<br/>
<br/>

வெந்தீக்குள்ளே கிடந்தும் வேவாய் என்பார் காமச்<br/>

செந்தீச் சுடாது இருக்கச் செய்யாயோ - வந்து கொங்கில் 159<br/>
<br/>

அப்பனியால் வாடாதே யார்க்கும் துயர்ஒழித்தாய்<br/>

இப்பனியால் வாடாது இரங்காயோ - அப்பரை 160<br/>
<br/>

மைக்கடல் கொல்லாதபடி வன்கல் மிதப் பித்தாய்<br/>

அக்கடல் கொல்லாமல் உறவாக்காயோ - மிக்கு உயர்ந்த 161<br/>
<br/>

மன்றில் பனைவடிவம் மாற்றினாய் அப்பனைமேல்<br/>

அன்றில்புள் வேறொருபுள் ஆக்காயோ - தொன்றுதொட்டுத் 162<br/>
<br/>

தென்பொதியில் சாந்தினொடு தென்றல் உறவாய் வந்தாய்<br/>

அன்புற என்னோடும் உறவு ஆக்காயோ? - முன்புஇருந்து  163<br/>
<br/>

பாடும் இசை எல்லாம் உன் பாவையராச் சேர்ந்தாய்என்<br/>

னோடு முனியாதிருக்க ஓதாயோ - பாடலால் 164<br/>
<br/>

சின்னமொடு காளம் சிவிகை பந்தர் முத்துஅடைந்தாய்<br/>

பொன்னே சுடாது அணியப் பூட்டாயோ - முன்இறந்தாள் 165<br/>
<br/>

அங்கத்தைப் பூம்பாவை ஆக்கினாய் ஆதலின்என்<br/>

அங்கத்தைப் பூம்பாவை ஆக்காயோ - மங்கத்தான் 166<br/>
<br/>

மாய்ந்தாலும் மாமுதலைவாய்ப் பிள்ளையைப் படைத்தாய்<br/>

மாய்ந்தாலும் பின்படைக்க வல்லையே - ஏய்ந்தஉரை 167<br/>
<br/>

செய்தான் என்று என்சொல் செவி ஓர்ந்து செல்வாய் இங்கு<br/>

எய்தாமல் அங்குஇருக்க எண்ணாதே - பொய்தீரத் 168<br/>
<br/>

தேசு இவரும் சொக்கருக்கே சென்றிருந்து ஆங்கு அவரைப்<br/>

பேசி வரும் தூது பிறிது உண்டோ  - நேசமொடு 169<br/>
<br/>

தைவரினும் காட்டத் தகாதாரைத் தாதையர்க்குக்<br/>

கைவிரலால் காட்டி அருள்காளையும் - தெய்வவெள்ளிப்170<br/>
<br/>

பூதர வானவரைப் போற்ற முயன்று ஐயாற்றில்<br/>

ஆதரவாய்க் கன்ட அரசரும்- நாதர்   171<br/>
<br/>

அளந்து அருள் செம்பொன்னை மணியாற்றில் இட்டு ஆரூர்க்<br/>

குளம் தனிலே தேடிஅருள் கோவும் - வளம் திகழும் 172<br/>
<br/>

காளத்தியில் வந்த காட்சி கயிலாயத்து<br/>

நீளத்தான் சொற்றவனும் நீயன்றோ - கேள்அப்பால்  173<br/>
<br/>

அம்மை தமக்கு இல்லாதார் அம்மை தாமா இருந்தார்<br/>

அம்மை என்று முன்உரைத்த அம்மையார்த் - தம்எதிரே  174<br/>
<br/>

வெள்ஆனை மேற்கொண்ட வேந்தர் வரவிடுத்த<br/>

வெள்ஆனை மேற்கொன்ட வித்தகராய்த் - தள்ளாது 175<br/>
<br/>

விஞ்சு உவரால் வண்ணானை வெண்ணீற்றர் என்றுபணிந்து<br/>

அஞ்சலி செய்து ஆட்செய்த அன்பராய்ச் - சஞ்சரியாத் 176<br/>
<br/>

தென்கையிலாய வரைச் செல்வர்பால் சென்றாயே<br/>

உன்கையில் ஆகாதது ஒன்று உண்டோ  - என்கையால்  177<br/>
<br/>

ஆயும் அவள் பாகத்து அன்பரும் உக்கிரராம்<br/>

சேயும் புரந்திருக்கும் தென்மதுரை - வாய் இனிய 178<br/>
<br/>

செவ்வழியே செல்வாய் நீ செல்வழி நல்வழிதான்<br/>

எவ்வழி என்றால் இயம்பக் கேள் - எவ்வழியும்   179<br/>
<br/>

வெல்வாய் உனைநினைந்து வேயுறு தோளி என்று<br/>

செல்வார் தம் காரியம் சித்திக்குமே - செல்வாய்  180<br/>
<br/>

தடைஉண்டோ  ஐயாறு தன்னிலே பொன்னி<br/>

இடைவிலங்கச் சென்றது அறியேனோ - இடையிலே 181<br/>
<br/>

பாலைநிலம் நெய்தலாப் பண்ணினாய் இன்னும்அதைச்<br/>

சோலைநிலம் ஆக்குவை நான் சொல்லுவதுஎன் - மேலானார்  182<br/>
<br/>

கூறும் பொதிசோறு கொண்டுவரின் உனக்கு<br/>

வேறும் பொதிசோறு வேண்டுமோ - வீறாகக்   183<br/>
<br/>

கற்பார் பொருள்காணார் காசுபணம் காணில் உனை<br/>

விற்பார் அவர்பால் நீ மேவாதே - கற்றாரை 184<br/>
<br/>

எள்ளிடுவார் சொல்பொருள் கேட்டு இன்புறார் நாய் போலச்<br/>

சள்ளிடுவார் தம் அருகே சாராதே - தெள்ளுதமிழ்ப்  185<br/>
<br/>

பாயிரம்முன் சொன்னபடி படியாமல் குழறி<br/>

ஆயிரமும் சொல்வார்பால் அண்டாதே - ஆய்தருநூல்  186<br/>
<br/>

ஓதிஅறியாத ஒண் பேதையருடனே<br/>

நீதி முறையா நிகழ்த்தும் நூல் - பேதமையாம் 187<br/>
<br/>

காணாதான் காட்டுவான் தான்காணான் கண்எதிரே<br/>

நாணாது இராதே நவிலாதே - வீணாக  188<br/>
<br/>

ஆற்றின் அளவறிந்து கல்லாது அவைஅஞ்சும்<br/>

கூற்றினர் பால் ஏகாதே கூடாதே - போற்றாரை 189<br/>
<br/>

வேண்டாதே கேடில் விழுச்செல்வங் கல்விஎன்று<br/>

பூண்டாய் நீதானே பொருள் அன்றோ - ஆண்ட  190<br/>
<br/>

வலவா நல ஆவடுதுறையில் உன்போல்<br/>

உலவாக்கிழி பெற்றார் உண்டோ  - நல இருப்புஅது 191<br/>
<br/>

ஆக்க அரும் செங்கலைப் பொன் ஆக்கினாய் மண் முழுதும்<br/>

மாக்கனகம் ஆக்கிவிட வல்லையே - நோக்கு புகார் 192<br/>
<br/>

பாடியதுஓர் வஞ்சி நெடும்பாட்டால் பதினாறு<br/>

கோடிபொன் கொண்டது நின்கொற்றமே - தேடி அருள் 193<br/>
<br/>

நல்லார்கண் பட்ட வறுமையின் இன்னாதே<br/>

கல்லார் கண் பட்ட திருக் கண்டாயே - கல்லார்பால் 194<br/>
<br/>

ஏகாதே அன்பிலார் இந்திரன்போல் வாழ்ந்தாலும்<br/>

போகாதே அங்கே புசியாதே - மாகவிஞர் 195<br/>
<br/>

தாம் இன்புறுவது உலகு இன்புறக் கண்டு<br/>

காமுறுவர் கற்றரிந்தார் என்னும் - மாமகிமை 196<br/>
<br/>

சேர்ந்தது உன்பால் அன்றோ திருப்பாற்கடல் அமுதம்<br/>

ஆர்ந்தவர்க்கு அல்லாது பசி ஆறுமோ - சேர்ந்து உன்னை 197<br/>
<br/>

நம்பாதார் வீதி நணுகாதே நல்லார்கள்<br/>

தம்பால் இருந்து தரித்து ஏகி - வம்பாகப்  198<br/>
<br/>

பின்போய் யமன்ஓடப் பேர்ந்துஓடும் வையையிலே<br/>

முன்போய் எதிர்போய் முழுகியே - அன்போட 199<br/>
<br/>

தாழ்ந்து நீள் சத்தம் தனைக் கற்றார் உள்ளம்போல்<br/>

ஆழ்ந்த அகழி அகன்று போய்ச் - சூழ்ந்து உலகில் 200<br/>
<br/>

மேன்மேல் உயர்ந்துஓங்கு வேதம்போல் மேலாக<br/>

வான்மேல் உயர்ந்த மதில் கடந்து - போனால்   201<br/>
<br/>

மிருதி புராணம் கலைபோல் வேறுவேறாக<br/>

வரு திருவீதி சூழ்வந்தே - இருவினையை 202<br/>
<br/>

மோதும் சிவஆகமம்போல் முத்திக்கு வித்தாக<br/>

ஓதுந் திருக்கோயிலுள் புகுந்து - நீ தென்பால்  203<br/>
<br/>

முன்னே வணங்கி முறையின் அபிடேகமுனி<br/>

தன் நேயம் போலாம் தளவிசையும் - தன் அடைந்து  204<br/>
<br/>

தேறும் படிவர் சிவலோகம் சேர்ந்து இருக்க<br/>

ஏறும் படி நிறுத்தும் ஏணிபோல் - வீறு உயர்ந்த  205<br/>
<br/>

கோமேவு கோபுரமும் கூடலின்மேல் முன் ஒருநால்<br/>

மாமேகம் சேர்ந்தது போல் மண்டபமும் - பூமேவும் 206<br/>
<br/>

மட்டு அளையும் வண்டுஎனப்போய் மாளிகைப்பத்தி அறைக்<br/>

கட்டளையும் கண்டு களி கூர்ந்தே - இட்ட மணிச் 207<br/>
<br/>

சிங்கா தனத்தில் சிறந்ததிரு வோலக்கம்<br/>

எங்காகிலும் ஒருவர்க்கு எய்துமோ - பைங்கழல் சூழ் 208<br/>
<br/>

தேம்கமலத் தேசு தெரிசனம் செய்து அவர்க்கே<br/>

பூங்கமலக் கண் கொடுத்த புத்தேளும் -ஓங்கு அமல  209<br/>
<br/>

மையில் அடியில் வணங்காத் தலை ஒன்றைக்<br/>

கையில் அளித்த கடவுளும் - மொய் இழந்த 210<br/>
<br/>

மானம் தனக்கு வகுத்த கடம்பாடவிக்கு<br/>

மானம் தனை வகுத்த வானவனும்- தேன் அங்கு 211<br/>
<br/>

அணி மலர்த்தாள் நெஞ்சூடு அழுத்தி அழுத்தாதே<br/>

மணிமுடிகள் நீக்கி வணங்கக் - கணநாதர் 212<br/>
<br/>

ஓதுதுனியோடு சினம் உற்ற பகை செற்ற முரண்<br/>

போத முனிவர் புடைசூழத் - தீதுஇல்   213<br/>
<br/>

அரிய திசைப்பாலர் அத்தம் முதல் தாங்கி<br/>

தெரிசனக் கண் பார்த்து ஏவல் செய்யப் - பரவியே 214<br/>
<br/>

முன்இருவர் எண்மரொடு மொய்த்த பதினொருவர்<br/>

பன்னிருவர் நின்று பணிசெய்ய - முன்னே 215<br/>
<br/>

நதிகள் எனக்கண்டு நந்தி பிரம்பு ஓங்க<br/>

உதகம் இருபாலின் ஒதுங்கிப் - பதினெண்   216<br/>
<br/>

குலத்தேவர் தம் மகுடகோடி பதினெட்டு<br/>

நிலத்தோர் முடியால் நெரிய - நிலத்தே   217<br/>
<br/>

செருக்கும் சிநேகம் உற்ற தேவியுடனே<br/>

இருக்கும் சினகரத்துள் எய்திப் - பொருக்கெனப்போய் 218<br/>
<br/>

எந்தாய் என்று ஏத்தும் இடைக்காடன் பின்போன<br/>

செந்தாமரை போல் திருத்தாளும் - வந்து மனம்  219<br/>
<br/>

தேறிக் கழுத்து அரியத் தென்பாண்டி நாடனுக்கு<br/>

மாறித் திரும்பும் மணிக் குறங்கும் - சீறிப் 220<br/>
<br/>

பணிக்கற்கு மாறாப் படைஉடைவாள் சேர்த்து<br/>

மணிக்கச்சு உடுத்த மருங்கும் - துணிக்கு அமையத் 221<br/>
<br/>

தொண்டுபடு வந்தி சொரிந்திடும் பிட்டு அள்ளிஅள்ளி<br/>

உண்டு பசிதீர்த்த உதரமும் - அண்டும் ஒரு  222<br/>
<br/>

தாய்முலைப்பால் உண்டு அறியாத் தாம் பன்றிக்குட்டிகளின்<br/>

வாய் முலைப்பால் ஊட்டிய பூண்மார்பகமும் - தூயமுடி 223<br/>
<br/>

ஆணிக் கனகத்து அழுத்த வழுதிக்கு<br/>

மாணிக்கம் விற்ற மலர்க்கையும் - காணிக்காப் 224<br/>
<br/>

பூம்படலை ஆத்திப் புனைமலரைப் பூணாமல்<br/>

வேம்பு அலரைப் பூண்ட வியன்புயமும் - ஓம்புகொடி 225<br/>
<br/>

வாதில் கரிக்குருவி வாழ்தற்கு உபதேசம்<br/>

காதில் புகன்ற கனிவாயும் - தீதுஇல் சொல்   226<br/>
<br/>

வாயிலா நீ இருந்து வாழும்படி உனக்குக்<br/>

கோயிலாத் தந்த குழைக்காதும் - போய் வணிகப் 227<br/>
<br/>

பெண்நீராள் கண்ணீர் பெருகத் தழுவித் தம்<br/>

கண்ணீரால் ஆற்றி அருள் கண்களும் - தெண்ணீரார்   228<br/>
<br/>

பண்சுமந்த பாட்டினுக்கும் பாவைதந்த பிட்டினுக்கும்<br/>

மண்சுமந்த சோதி மணிமுடியும் - கண் சுமந்து 229<br/>
<br/>

கண்டு களிகூர்ந்து கசிந்து கசிந்து உள்உருகித்<br/>

தொண்டு செய்து தாள்முடிமேல் சூடியே - மண்டும்  230<br/>
<br/>

உடுக்கலம் தம்கோக்குலம் என்று உற்றறிந்தால்என்ன<br/>

அடுக்கு இலங்கு தீபம் எதிராகக் - கடுத்திடேல் 231<br/>
<br/>

வெங்கதிர் உண்டு உன்குலத்து வெண்மதிஉண்டு என்னல்போல்<br/>

தங்க ஆரத் தீபம் தாம் அசையத் - துங்க விடை 232<br/>
<br/>

ஏங்கும் ஒருமீன் உயர்த்தின் எங்கிருப்பேன் என்பதுபோல்<br/>

ஆங்கு இடபதீபம் அழன்றுஆட - நீங்காது 233<br/>
<br/>

அருள் தாம் மிருகத்துஉரு ஆனார்க்கு உவந்தே<br/>

புருடா மிருகத் தீபம் போற்ற - மருவார் 234<br/>
<br/>

வருகுலத்தார் பானு வரல் நடுக்குற்று என்ன<br/>

அருகு உலவும் தட்ட அசைய - இருசுடர்க்கும்  235<br/>
<br/>

சொக்கர் உனைத்தானே சுடர்என்று காட்டுதல்போல்<br/>

அக்கரா லத்தி ஒளியாய் விளங்கத் - தக்கவளோடு  236<br/>
<br/>

எற்கும் பயந்து ஒளித்தார் என்று கங்கை தேடுதல்போல்<br/>

பொற்கும்தீபம் எதிர்போய் வளையச் - சொற்குஉருகும்  237<br/>
<br/>

அற்புஊர் அத்தொண்டர்க்கு அருள்முத்தி ஈதுஎனல்போல்<br/>

கற்பூரத் தட்டில் வாய்ப்பப் - பொற்புஆக 238<br/>
<br/>

நம்குலத்தும் வந்துஉதித்தார் நாதர்என்று பானுமகிழ்ந்து<br/>

அங்கு உறல்போல் கண்ணாடி அங்கண்உற - இங்குஅரசர் 239<br/>
<br/>

எம்குலத்தார் ஆயினார் என்றுபிறை தோற்றுதல்போல்<br/>

துங்க முடிமேல் குடை வெண்சோதிவிடப் - பொங்கிஎழும்  240<br/>
<br/>

முந்துகடல் வெண்திரைகள் முன்னே மாமிக்காக<br/>

வந்தவன்போல் வெண்சாமரை இரட்ட - விந்தை செயும் 241<br/>
<br/>

ஆடுஅரவச் சித்தர் இவர் ஆதலினால் ஆலவட்டம்<br/>

நீடுஅரவம் போல எதிர்நின்று ஆட - நாடு அகலா 242<br/>
<br/>

வால நறும்தென்றல் நம் மன்னர்என்று காண்பதுபோல்<br/>

கோல விசிறி குளிர்ந்து அணுகக் - காலைத் 243<br/>
<br/>

திருவனந்தல் முன்னாகச் சேவிக்கும் காலத்து<br/>

உருஅனந்த தேவருடனே - மருவி எதிர்  244<br/>
<br/>

போற்றுவாய் நீயும் புரோகிதரை முன்அனுப்பித்<br/>

தோற்றரவு செய்து துதித்தன்பின் - ஆற்றல் 245<br/>
<br/>

அரிய சிவஆகமத்தோர் ஆதிசைவர் தம்பால்<br/>

உரிய படையா ஒதுங்கி - அருமையுடன்   246<br/>
<br/>

மூவர் கவியே முதலாம் கவிஐந்தும்<br/>

மூவராய் நின்றார்தம் முன்ஓதி - ஓவாதே 247<br/>
<br/>

சீபாதம் எண்ணாத தீவினைப்பாவி செய்த<br/>

மாபாதகம் தீர்த்த மாமருந்தைத் - தீபமணிப்  248<br/>
<br/>

பைந்நாகம் சூழ் மதுரைப் பாண்டியனே பாரமணிக்<br/>

கைந்நாகம் சூழ்கோயில் கண்மணியே - மன்ஆக  249<br/>
<br/>

மைக்கண் கரும்பை மருவிப் பிரியாத<br/>

முக்கண் கனியே முழு முதலே - மிக்க புனல்  250<br/>
<br/>

கங்கா நதிக்கு இறையே கன்னித்துறைக்கு அரசே<br/>

சிங்காதனத் துரையே செல்வமே - எம்கோவே 251<br/>
<br/>

நாட விளைஆடி வந்த நற்பாவைபோல் அடியார்<br/>

கூட விளையாடி வந்த கோமானே - தேடஅரிய 252<br/>
<br/>

சிந்தை மகிழ்ந்து அன்புடையார் தேடியநாள் ஓடிஎதிர்<br/>

வந்த விளையாட்டு இனிமேல் வாராதோ - வந்து அருளால் 253<br/>
<br/>

பாவும் புகழ்சேர் பழிக்கு அஞ்சி என்று உலகில்<br/>

மேவும் பெயர் இனிமேல் வேண்டாவோ - ஆவலினால் 254<br/>
<br/>

புக்கு வந்தார் தம்மேல் பொடிபோட்டு உளம் மயக்கிள்<br/>

சொக்கலிங்கம் என்று எவரும் சொல்லாரோ - இக்கு அணைத்த 255<br/>
<br/>

அங்கை வேள்தானே அரசாளவும் சிறிய<br/>

மங்கைதனைக் கோட்டி கொளல் வல்லமையோ - கங்கை எலாம்   256<br/>
<br/>

நல்ல மைக்கண் ஊடுவர நல்குதியேநல்நங்கை எல்லாம்<br/>

வல்ல சித்தர் என்று அழைக்கமாட்டாளே - நல்லவர்போல் 257 <br/>
<br/>

மைக் குவளைக்கண்ணி வளைகவர்ந்து மங்கையர்தம்<br/>

கைக்கு வளை விற்கக் கனக்கு உண்டோ   - திக்கு வளை 258<br/>
<br/>

தோள் தாரும் வேம்பாய்த் தொடர்ந்து தொடர்ந்தே ஒருதார்<br/>

கட்டாரும் வேம்பு ஆகக் கேட்டோ மே - நாட்டம்உற 259<br/>
<br/>

வேளைஎரித்தாய்க்கு இயல்போ மின்னார் கலைகவர்தல்<br/>

காளையிடை இருந்து கற்றதோ - மீளாது 260<br/>
<br/>

சென்று இலகு நாரை அன்று சென்ற சிவலோகத்தே<br/>

இன்று எனை அங்கு எய்தவிடல் ஆகாதோ - அன்றி அழல் 261<br/>
<br/>

குன்றே விருத்த குமாரர் இளம்பாலர்<br/>

என்றே ஓர் பெண் வீட்டு இருக்கலாம் - சென்று ஒருநாள் 262<br/>
<br/>

பொன்னனையாள் வீடும் புகுந்திருக்கலாம் எனின்என்<br/>

பொன் அனையாள் வீடும் பொருந்தாதோ - என்னும் மொழி 263<br/>
<br/>

எல்லாம் திருச்செவியில் ஏறும்படி உரைக்க<br/>

வல்லாய் உன்போல் எவர்க்கு வாய்க்குமே - நல்லாள் 264<br/>
<br/>

கருணை விழியாள் அங்கயற்கண்ணி தன்னோடு<br/>

அருள் புரிய வாழ்ந்திருக்கும் ஐயர் - திருமதுரை 265<br/>
<br/>

தானே சிவ ராசதானி என்று வீற்றிருந்தால்<br/>

தேனே நம் பாக்கியத்தின் செய்தியே - ஆனமையால் 266<br/>
<br/>

அந்தரலோகத்தின் மேலான திருஆலவாய்ச்<br/>

சுந்தர மீனவன் நின் சொற்படியே - வந்து 267<br/>
<br/>

துறவாதே சேர்ந்து சுகாநந்தம் நல்க<br/>

மறவாதே தூதுசொல்லி வா. 268<br/>
<br/>
<hr noshade=""/>
<a href="#top"><img alt=" * " border="0" height="22" src="http://www.tamil.net/icons/up.gif" width="20"/>Goto the top of this file</a>
</a></p></a></body>
</html>
