<!DOCTYPE HTML PUBLIC "-//W3C//DTD HTML 3.2//EN">
<!-- Project Madurai --><!-- Copyright (c) 2000 All Rights Reserved --><!-- Author : Kumar Mallikarjunan--><html> <head><meta content="text/html; charset=utf-8" http-equiv="Content-Type"/><meta content="Kumar Mallikarjunan" name="Author"/><title>kAtal ninaivukaL of pAratitAcan (in tamil script, unicode/utf-8 format)</title></head> <body><body bgcolor="white" text="#800000"></body><center><img src="pmdr0.gif"/></center><hr noshade="" width="50%"/><center><h2>Literary Works of Bharathidaasan ( Kanakasubbaratnam, 1891-1964)<br/>V :   kAthal ninaivukaL (in Tamil Script, unicode/utf-8 format)<p>புரட்சி கவிஞர் பாரதிதாசன் (கனகசுப்பரத்னம், 1891 - 1964) <br/>
படைப்புகள் <br/>V: காதல் நினைவுகள்<br/></p></h2><hr noshade="" width="50%"/><br/> </center><hr noshade="" size="4"/><ul>Etext Preparation (input) &amp; Proof-reading: Mr. P.K. Ilango, Erode, Tamilnadu, India<br/>Etext Preparation (webpage) : Kumar Mallikarjunan<br/><br/>This webpage presents the Etext in Tamil script  but in Unicode encoding.<br/> To view the Tamil text correctly you need to set up the following: <br/>i). You need to have Unicode fonts containing Tamil Block (Latha,<br/>Arial Unicode MS, TSCu_Inaimathi, Code2000, UniMylai,...) installed on your computer <br/>and the OS capable of rendering Tamil Scripts (Windows 2000 or Windows XP). <br/><br/>ii)Use a browser that is capable of handling UTF-8 based pages<br/>(Netscape &gt;4.6, Internet Explorer 5) with the Unicode Tamil fontchosen as the default font for the UTF-8 char-set/encoding view. <br/>.In case of difficulties send an email request to <a href="mailto:pmadurai@gmail.com">Project Madurai</a><br/><br/>© Project Madurai 2000<br/>Project Madurai is an open, voluntary, worldwide initiative devoted<br/>to preparation of electronic texts of tamil literary works and to<br/>distribute them free on the Internet. Details of Project Madurai are<br/>available at the website http://www.tamil.net/projectmadurai<br/><br/>You are welcome to freely distribute this file, provided this<br/>header page is kept intact.<br/><a name="Top"><hr noshade=""/><center>
<h3> காதல் நினைவுகள்<br/> புரட்சிக் கவிஞர் பாரதி தாசன்</h3></center><table border="0"><tr><td width="50"> </td><td><b>உள்ளுறை </b><ol><br/><li><a href="#part1">ஆடுகின்றாள் </a></li><li><a href="#part2">காதலற்ற பெட்டகம் </a></li><li><a href="#part3">காதலன் காதலிக்கு </a></li><li><a href="#part4">காதலி காதலனுக்கு </a></li><li><a href="#part5">இன்னும் அவள் வரவில்லை </a></li><li><a href="#part6">சொல்லித்தானா தெரிய வேண்டும் </a></li><li><a href="#part7">அவள் மேற் பழி </a></li><li><a href="#part8">அவளை மறந்துவிடு </a></li><li><a href="#part9">காதல் இயற்கை </a></li><li><a href="#part10">பிசைந்த தேன் </a></li><li><a href="#part11">எங்களிஷ்டம் </a></li><li><a href="#part12">வாளிக்குத் தப்பிய மான் </a></li><li><a href="#part13">தும்பியும் மலரும் </a></li><li><a href="#part14">தமிழ் வாழ்வு </a></li><li><a href="#part15">உணர்வெனும் பெரும்பதம் </a></li><li><a href="#part16">ஒரே குறை </a></li><li><a href="#part17">காதலனுக்குத் தேறுதல் </a></li></ol><br/>
</td></tr></table></a></ul><a name="part1"><h3>1.  ஆடுகின்றாள் </h3>கொலையுலகம் கோண லுலகமிகத் தாழ்ந்த<br/>புலையுலகம் போக்கினேன். போக்கிக்--கலையுலகம்<br/>சென்றேன்;மயில்போன்றாள் சேயிழையாள் ஆடுகின்றாள்<br/>நின்றேன் பறிகொடுத்தேன் நெஞ்சு.<br/><br/>விழிஓடும்; கோணத்தில் மீளும்; பொருளின் <br/>வழிஓடும்; புன்சிரிப்பில் மின்னும்--சுழிந்தோடிக்<br/>கைம்மலரில் மொய்க்கும்!அவள் நாட்டியத்துக் கண்கள்என்<br/>மெய்ம்மலரில் பூரிப்பின் வித்து.<br/><br/>சதங்கை கொஞ்சும் பாதம் சதிமிதிக்கும்.வானில்<br/>மிதக்கும்அவள் தாமரைக்கை. மேலும்--வதங்கலிலாச்<br/>சண்பகத்து நல்லரும்பு சாடைபுரி கின்றவிரல்,<br/>கண்கவரும் செம்பவளக் காம்பு.<br/><br/>செந்தமிழை நல்லிசையைத் தேன்மழையை வானுக்குத்<br/>தந்தோம்என் னும்தாள மத்தளங்கள்--பந்தியாய்<br/>இன்னஇடம் இன்னபொருள் என்றுணர்த்தும் அன்னவளின்<br/>வன்னஇடை வஞ்சிக் கொடி.<br/><br/>கோவை உதட்டை ஒளிதழுவும்.அவ்வொளியில்<br/>பாவைதன் உள்ளத்தின் பாங்கிருக்கும்--தாவும்அதைக்<br/>கண்ணாற் பதஞ்செய்து கையோடு நற்கலையைப்<br/>பண்ணால் உயிரில்வைத்தாள் பார்.<br/><br/>இளமை, அழகு, சுவைகொள்இசை, என்னும்<br/>களமெழுந்த நாட்டியத்தைக் கண்டேன்--உளமார<br/>நானெந்தத் துன்பமுமே நண்ணுகிலேன் பாய்ந்துவரும்<br/>ஆனந்தத்தின் வசமா னேன்.<br/><br/><a name="part2"><h3>2. காதலற்ற பெட்டகம் </h3>உள்ளம் உருக்கி, உயிர் உருக்கி, மேல்வியர்வை<br/>வெள்ளம் பெருக்கியே மேனிதனைப் பொசுக்கி<br/>ஓடையின் ஓரம் உயர்சோலைக்குள் என்னைக்<br/>கோடை துரத்திடநான் உட்கார்ந்து கொண்டிருந்தேன்.<br/><br/>* * * * * *<br/><br/>பட்டுவிரித்த பசும்புல்லின் ஆசனமும்<br/>தொட்டுமெது வாய்வருடத் தோய்தென்றல் தோழியும்<br/>போந்து விசிறஒரு புன்னைப் பணிப்பெண்ணும்<br/>சாந்து மகரந்தம் சாரும் நறுமலர்த்தேன்,<br/>தீங்கனிகள், சங்கீதம் ஆன திருவெல்லாம்<br/>ஆங்கு நிறைந்திருக்கும் ஆலின்நெடு மாளிகையில்!<br/><br/>* * * * * * *<br/><br/>கொட்டும் அனற்கோடைக் கொடும்பகைமை வெற்றிபெற்றுப்<br/>பட்டத் தரசாக வீற்றிருந்த பாங்கினிலே<br/>கொஞ்சம் உலவிவரும் கொள்கையினால் தென்னையிலே<br/>அஞ்சுகம் வாழ்த்துரைக்க அன்னம் வழிகாட்டத்<br/>தேய்ந்த வழிநடந்தேன்!-காதல் திருவுருவம்!<br/>ஒன்றி உளத்தை உறிஞ்சிவிட அப்படியே<br/>நின்றேன் வனிதை நெடுமாதுளை அருகில்!<br/>தீங்குசெயும் மேலாடை யின்றித் திரண்டுருண்ட<br/>தீங்கனியிரண்டு தெரிய இருக்கு மெழில்<br/>மாதுளையே, கேளாய் மலர்ச்சோலை நீ, நான்தான்.<br/>வாதுண்டோ என்றேன். மலர்க்கண் சிவந்துவிட்டாள்!<br/>பிள்ளைமான் ஓடிப் பெருமாட்டி மாதுளைமேல்<br/>துள்ளிவிழுந்து சுவைத்த சுவைக் கிடையில்<br/>தாயன்புப் பெட்டகத்தில் தாங்காத காதலுக்கு<br/>மாயமருந் தில்லை எனுங்கருத்து வாய்த்ததுவாம்.<br/>மாதுளமும் அங்கு வருஷிக்கும் பேரன்பும்<br/>தீதின்றி வாழ்க செழித்து!<br/><br/><a name="part3"><h3>3. காதலன்  காதலிக்கு</h3>"பறந்து வா!"<br/><br/>*<br/>காதலியே, <br/>என்விழிஉன் கட்டழகைப்<br/>பிரிந்ததுண்டு! கவிதைஊற்றிக்<br/>கனிந்ததமிழ் வீணைமொழி என்செவிகள்<br/>பிரிந்ததுண்டு! கற்கண்டான<br/>மாதுனது கனியிதழைப் பிரிந்ததுண்டென்<br/>அள்ளூறும் வாய்தான்! ஏடி<br/><br/>மயிலே,<br/>உன்உடலான மலர்மாலை<br/>     பிரிந்ததுண்டென் மார்பகந்தான்!<br/>ஆதலின்என் ஐம்பொறிக்கும் செயலில்லை;<br/>     மீதமுள்ள ஆவி ஒன்றே<br/>அவதியினாற் சிறுகூண்டிற் பெரும்பறவை<br/>     ஆயிற்றே! "அன்பு செய்தோன்<br/>சாதல்அடைந்தான்" எனும்ஓர் இலக்கியத்தை  	<br/>     உலகுக்குத் தந்திடாதே!<br/>சடுதியில்வா! பறந்துவா! தகதகென<br/>     முகம்காட்டு! தையலாளே!<br/><br/><a name="part4"><h3>4. காதலி  காதலனுக்கு</h3>"பறப்பதற்குச்  சிறகில்லை"<br/><br/>*<br/><br/>காதல,<br/>நான் பிழைசெய்தேன்; என் ஆசை<br/>     உன்மனத்தில் கழிந்ததென்று<br/>கருதினேன்! கடிதத்தைக் கண்டவுடன்<br/>     களிப்புற்றேன்! களிப்பின் பின்போ<br/>வாதையுற்றேன்! பறப்பதற்குச் சிறகில்லை!<br/>     காற்றைப்போல் வந்தே னில்லை<br/>வனிதைஇங்கே-நீஅங்கே! இடையில்இரு<br/>     காதங்கள் வாய்த்த தூரம் !<br/>சாதலுக்குக் காரணம்நான் ஆகேன்<br/>     என் சாகாமருந்தே! செங்கை<br/>தாங்கென்னை; உன்றன்நெடும் புயத்தினில்நான்  <br/>     வீழ்வதற்குத் தாவு கின்றேன்.<br/>நீதூரம் இருக்கின்றாய் ஓகோகோ<br/>     நினைப்பிழந்தேன் என் துரையே!<br/>நிறைகாதல் உற்றவரின் கதியிதுவோ!<br/>     என்செய்கேன் நீணிலத்தே!<br/><br/><a name="part5"><h3>5.  இன்னும் அவள் வரவில்லை</h3>மங்கையவள் வீட்டினிலே கூடத்துச் சுவரில்<br/>மணிப்பொறியின் இருமுள்ளும் பிழைசெயுமோ! மேற்கில்<br/>தங்கத்தை உருக்கிவிட்ட வான்கடலில் பரிதி<br/>தலைமூழ்க மறந்தானோ! இருள்என்னும் யானை<br/>செங்கதிரைச் சிங்கமென அஞ்சிவர விலையோ!<br/>சிறுபுட்கள் இன்னும்ஏன் திரிந்தனவான் வெளியில்!<br/>திங்கள்முகம் இருள்வானில் மிதக்கஅவள் ஆம்பற்<br/>செவ்வாயின் இதழளிக்க இன்னும் வர விலையே!<br/><br/>மணியசையக் கழுத்தசைக்கும் மாடுகளும் இன்னும்<br/>வயல்விட்டு வீட்டுக்கு வந்தபா டில்லை.<br/>துணியுலர்த்தி ஏகாலி வீடுநுழைந் திட்டால்<br/>தொலையாத மாலைதான் தொலைந்துபோ மன்றோ!<br/>அணியிரவும் துங்கிற்றோ காலொடிந்த துண்டோ;<br/>அன்றுபோல் இன்றைக்கேன் விரைந்துவர வில்லை!<br/>பிணிபோக்கும் கடைவிழியாள் குறுநகைப்பும் செய்தே<br/>பேரின்பம் எனக்கருள இன்னும்வர விலையே!<br/><br/>முல்லையிலே சிரித்தபடி தென்றலிலே சொக்கி<br/>முன்னடியும் பெயர்க்காமல் இன்னும்இருக் கின்ற<br/>பொல்லாத மாலைக்குப் போக்கிடமோ இல்லை?<br/>பூங்கொடியாள் வருவதாம் நேற்றெனக்குச் சொன்ன<br/>நல்லஇரா வருவதற்கு வழிதானோ இல்லை?<br/>நானின்பம் எய்துவதில் யாருக்குத் துன்பம்?<br/>சொல்லைத் தேன் ஆக்கிஎனை அத்தான் என்றள்ளிச்<br/>சுவைக்கடலில் தள்ளஅவள் இன்னும்வர விலையே!<br/><br/>பெருமக்கள் கலாம்விளைக்கும் மாலைமறைந் திட்ட<br/>பிறகுவரும் நள்ளிரவு! யாவருமே துயில்வார்!<br/>திருமிக்காள் தன்வீட்டுப் படிஇறங்கும் போதில்<br/>சிலம்பொலியும் இவ்விடத்தில் கேட்டிடும்என் காதில்!<br/>உருமிக்க பெரும்புறத்துக் கரும்பாம்பின் தீய<br/>ஒளிமாலை விழிஇன்னும் மூடாத தேனோ!<br/>புருவத்து வில்எரியும் நீலமலர் விழியாள்<br/>புத்தமுதம் எனக்குதவ இன்னும்வர விலையே!<br/><br/>சிற்றுளிக்கும் பிளவுபடா வல்இரும்பு போல்வாள்<br/>தேனூற எனைநோக்கி வாய்மலர்ந்து நின்றே<br/>நற்றுளிகள் அமுதமுதாய் நன்கருள்செய் திட்டாள்<br/>நள்ளிரவில் அத்தானே நான்வருவேன் என்றே!<br/>வெற்றொளியும் வெறுந்தொழிலும் மிகும்மாலை என்னும்<br/>விழல்மடிய இருளருவி எப்போது பாயும்?<br/>பொற்றொடியாள் எனைத்தழுவித் தழுவிநனி இன்பம்<br/>புதிதுபுதி தாய்நல்க இன்னும்வர விலையே!<br/><br/>மேற்றிசையில் அனற்காட்டில் செம்பரிதி வீழ்ந்தும்<br/>வெந்துநீ றாகாமல் இருப்பதொரு வியப்பே!<br/>நாற்றிசையும் பெருகிவரும் இருட்பெருவெள் ளத்தை<br/>நடுவிருந்து தடுக்கின்றான் பரிதி; அவன் செய்கை<br/>மாற்றியமைத் திடஏதும் வழியுண்டோ? என்றன்<br/>மையலினை நான்பொறுக்க ஒருவழியுங் காணேன்.<br/>சேற்றிற்செந் தாமரையாம் இரவில்அவள் தோற்றம்!<br/>தீயில்எனைக் குளிர்செய்ய இன்னும்வர விலையே!<br/><br/><a name="part6"><h3>6.  சொல்லித்தானா  தெரியவேண்டும்</h3>தாயிருக்கையில் தனமிருக்கையில்<br/>சஞ்சல மென்ன மானே--நல்ல<br/>பாயிருக்கையில் புழுதித் தரையில்<br/>படுத்துப் புரளும் தேனே!<br/>வாயிருக்கையில் கேளடி நல்ல<br/>வான நிலவும் கொடுப்பேன்--இன்று<br/>நீயிருக்கிற நிலை சகியேன்<br/>நிலத்தினில் உயிர் விடுப்பேன்.<br/><br/><br/>என்ன குறைச்சல்? எதனில் தாழ்த்தி?<br/>யானை போல அப்பா--நீ<br/>சொன்ன நொடியில் குறை தவிர்ப்பார்!<br/>சொல்லுவதும் தப்பா?<br/>சின்ன இடுப்பு நெளிவ தென்ன<br/>சித்திரப் புழுப் போலே--அடி<br/>கன்னி உனக்குக் கசந்ததுவோ<br/>காய்ச்சிய பசும் பாலே?<br/><br/><br/>அண்ணன்மார்கள் பாண்டியர்கள்<br/>ஆசைக் கொரு தம்பி-- அவன்<br/>எண்ண மெல்லாம் உன்னிடத்தில்!<br/>ஏற்ற தங்கக் கம்பி.<br/>தண்ணென் றிருந்த உனது மேனி<br/>தணல் படுவது விந்தை-- உன்<br/>கண்ணில் கண்ட அத்தானுக்குக்<br/>கலங்கியதோ சிந்தை!<br/><br/><a name="part7"><h3>7. அவள்மேற் பழி</h3>'கைப்பிடியில் கூட்டிவரக்<br/>கட்டளையிட்டாள்' என நீ<br/>செப்புகின்றாய் வாழியவே வாழி-- 'நான்<br/>ஒப்பவில்லை' என்றுரைப்பாய் தோழி!<br/><br/>தேரடியில் கண்ட அவள்<br/>தேனிதழைத் தந்தவுடன்<br/>'ஊருக்கெனைக் கூட்டிச்செல்க' என்றாள்--தன்னை<br/>யாருக்குமுன் வாக்களித் திருந்தாள்?<br/><br/>சோலையிலே வஞ்சியினைத்<br/>தொட்டிடுமுன் சேல் விழியாள்<br/>நாலுதரம் சுற்றுமுற்றும் பார்த்தாள்--எந்தக்<br/>காலிக்கவள் அஞ்சிமுகம் வேர்த்தாள்?<br/><br/>கோட்டைவழி என்னை வரக்<br/>கூறி அவள் நான் வருமுன்<br/>பாட்டையிலே ஏன் தனித்து நின்றாள்?--எனைக்<br/>கூட்டிவரப் பசப்பு கின்றாள்? <br/><br/>வல்லியினை முத்த மிட்டேன்<br/>வாய்த்த என்றன் மேனியினை <br/>மெல்லஅவள் ஏன்தடவ வேண்டும்?--வேறு<br/>நல்லஉடலோ அவட்கு வேண்டும்?<br/><br/>'புன்னகையும் பூப்பதில்லை!<br/>புதுமலரும் தீண்டவில்லை;<br/>என்நினைவால் வாடுகின்றாள்' என்றாய்-- அன்று<br/>சன்னலிலே யாருக்காக நின்றாள்?<br/><br/>'தொத்துகிளி யாள் எனது<br/>தோளின் மிசை வந்திருக்கப்<br/>பித்துமிகுந் தாள்' என மொழிந்தாய்--அவள்<br/>இத்தெருவில் யாருக்காக வந்தாள்?<br/><br/>'ஆடுமயில் என் உளத்தை<br/>ஆடரங்கம் ஆக்கிவிட<br/>நாடிநலிந்தாள்' எனச்சொல் கின்றாய்--அவள்<br/>மாடியிலே ஏன்ஒருநாள் நின்றாள்?<br/><br/><a name="part8"><h3>8. அவளை மறந்துவிடு</h3>மறந்துபோ நெஞ்சே அந்த<br/>வஞ்சியை நினைக்க வேண்டாம்<br/>'இறந்துபோ' என்றே என்னை<br/>இவ்விடம் தனியே விட்டாள்!<br/>பறந்துபோ இரவே என்றேன்<br/>எருமையா பறந்து போகும்?<br/>உறங்கவே இல்லை கண்கள்<br/>ஒட்டாரம் என்ன சொல்வேன்?<br/><br/>மருந்துகேள்! அவளை நெஞ்சே<br/>'மறந்துபோ' துன்பம் இல்லை!<br/>இருந்தொன்றை நினைப்பேன்; அந்த<br/>ஏந்திழை குறுக்கில் தோன்றி<br/>அருந்தென்பாள் கனியுதட்டை<br/>அவள் அங்கே இருந்தால் தானே?<br/>வரும்தென்றல்! தொடுவாள் என்னை,<br/>மலர்மேனி இருந்தால் தானே?<br/><br/>பாலோடு சீனி யிட்டுப்<br/>பருகுவேன் அங்குத் தோன்றி <br/>மேலோடு வார்த்தை சொல்லி<br/>விரைவோடு மறைந்து போவாள்!<br/>சேல்ஓடும் போது பின்னே<br/>சிச்சிலி விழிகள் ஓடல்<br/>போலோடி ஏன் அவள்பால்<br/>பொருந்தினை? மறப்பாய் நெஞ்சே!<br/><br/>ஏட்டினில் கவிதை தன்னில்<br/>இவளைத்தான் காணு கின்றேன்.<br/>கூட்டினிற் கிளியும் வானில்<br/>குளிரிளம் பிறையும் என்றன்<br/>வீட்டினில் திருவி ளக்கும்<br/>அவளெழில் விளக்கல் அன்றிக்<br/>காட்டவே இல்லை என்றன்<br/>கவலைக்கு மருந்து நெஞ்சே!<br/><br/>எனைக்கண்ட தோழன் காதில்<br/>ஏந்திழை பிரிந்த துன்பம்<br/>தனைச்சொன்னேன். அந்தத் தீயோன்,<br/>தையலாள் வரும் வரைக்கும்<br/>நினக்குயிர் வேண்டும்; அன்னாள்<br/>நினைவினால் வாழ்க என்றான்.<br/>எனக்கது சரிப்ப டாது<br/>மறந்துபோ எனது நெஞ்சே!<br/><br/><a name="part9"><h3>9. காதல் இயற்கை</h3>மறவன் சொல்லுகிறான்:<br/><br/>கண்ணிமையின் கடைக்கூட்டால் என்னைத் தட்டிக்<br/>கனியிதழின் வண்ணத்தால் நெஞ்சை அள்ளி <br/>மண்ணிடையே வாழ்வேனை உனது மையல்<br/>மடுவினிலே தள்ளியபின் ஏடி மானே!<br/>எண்ணிடையே ஏறாத பொய்மை வார்த்தை<br/>ஏதேதோ சொல்லுகின்றாய் இதுவும் நன்றோ?<br/>தண்ணிழலைத் தாவுகின்றேன்; சாதி பேதத்<br/>தணலில்எனைத் தள்ளுகின்றாய் சகிப்ப துண்டோ?<br/><br/>குறவேந்தன் மகளடிநீ! அதனால் என்ன?<br/>குறிஞ்சிநிலப் பெண்ணாதல் அப்பேர் இட்டார்!<br/>மறவேந்தன் மகன்நான்தான்.வார்த்தை பேதம்<br/>மாய்ப்பதுண்டோ நல்காதல் மகத்து வத்தை?<br/>அறஞ்சொல்வார் இதைச்சொல்லி நமது வாழ்வை<br/>அழிப்பர்எனில் அவ்வறத்தை அழிக்க வேண்டும்.<br/>புறங்காண்போம் குள்ளர்சிலர் சொல்லும் பேச்சைப்<br/>புனிதமடி ஒத்தஉளத் தெழுந்த காதல்.<br/><br/>* * * * *<br/><br/>குறத்தி  சொல்லுகிறாள்:<br/><br/>கருமுகிலைப் பிளந்தெழுந்த மின்னும் வானும்<br/>கைகலக்கும் போதுகல வாதே என்று<br/>பெரும்புவியே நீசொன்னாய். ஐய கோஉன்<br/>பேதமைக்கு நான் அஞ்சும் அச்சத் தாலே<br/>அரும்புமிளம் பருவத்தான் ஆவி போன்றான்<br/>அயர்கின்றான்;அயர்கின்றேன்.ஒன்று பட்டு<br/>விரும்புகின்ற காதலினை மூடக் கொள்கை<br/>வெட்டியதால் இருதுண்டாய் வீழ்ந்தோம் நாங்கள்!<br/><br/>உள்ளத்தில் உதித்தெழுந்த காதல் தீயில்<br/>உடல்எரித்தல் யானறிவேன்; அறியார் மற்றோர்.<br/>தள்ளத்தான் முடிவதுண்டோ அவன்மேல் ஆசை?<br/>தணியாது போகுமெனில் உயிர்தான் உண்டோ?<br/>அள்ளத்தான் போகின்றேன் அள்ளி அள்ளி<br/>அருந்தத்தான் போகின்றேன் அவன்இன் பத்தை<br/>துள்ளிப்பாய்ந் திடுநெஞ்சே! அந்தோ அந்தோ<br/>துடுக்கடங்கி னாய்மூட வழக்கத் தாலே!<br/><br/>* * * * * <br/><br/>இயற்கை சொல்லுகிறது:<br/><br/>காதல்எனும் மாமலையில் ஏறி நின்றீர்<br/>கடுமூட வழக்கத்துக் கஞ்ச லாமோ?<br/>ஈதென்ன வேடிக்கை! சிரிப்பு வந்தென்<br/>இதழ்கிழித்தல் கண்டீரோ காதல் மக்காள்!<br/><br/>குறத்தி சொல்லுகிறாள்:<br/><br/>மோதவரும் ஆணழகே வா வா வா வா!<br/>முத்தம்வை இன்னொன்று; வைஇன் னொன்று!<br/><br/>மறவன் சொல்லுகிறான்:<br/><br/>மாதரசி கனியிதழோ தேனோ--சாதி<br/>வழக்கழிக; இயற்கைத்தாய் வாழ்க நன்றே!<br/><br/><a name="part10"><h3>10. பிசைந்த தேன்</h3>பெண்ணேபாராய், பெண்ணே பாராய்!<br/>வெண்ணெயில் மாப்பிசைந்து, விரிந்த உள்ளங்கை<br/>ஒன்று கீழுற, மற்றொன்று மேலுற<br/>மாற்றி மாற்றி வடைதட்டி இட்டும்,<br/>ஊற்றிய நெய்யில் 'ஒய்'என வேகுவதில்<br/>இட்டவிழி எடாமலும், இருக்கும் ஓவியப்<br/>பெண்ணே பாராய், பெண்ணே பாராய்!<br/><br/>இருவர்நாம் ஒன்றாய் இருந்து,நம் விழிநான்கு<br/>காண, இரண்டு கருத்தும் கலந்தபடி<br/>ஒரே நேரத்தில்நம் உயிர்இன் புறுவதை<br/>விரும்புகின்றேன்! வீதியில் நடப்பது<br/>கரும்பான காட்சி, காதுக்கு நறுந்தேன்!<br/>தனித்திருந்து காண் என்று சாற்றிவிடாதே!<br/>சன்னலண்டை என்னிடம், விரைவில்<br/>பெண்ணே வாராய், பெண்ணே வாராய்!<br/><br/>பார்த்தனையோ என் பச்சை மயிலே?<br/>'புதிதிற் பூத்த பூக்காடுதான் அது'!<br/>நான் அதைப் பெண்ணென்று நவிலமாட்டேன்.<br/>அக்காட்டின் நடுவில் 'அழகுடன் மணத்துடன்<br/>செக்கச்செவேலெனச் செந்தாமரை' பார்!<br/>அதை, அவள் வாய்என்று அறைய மாட்டேன்<br/>அம்மலர் இரண்டிதழ் அவிழ்த்தது பார்நீ<br/>நான் அதை உதடுஎன்று நவிலமாட்டேன்.<br/><br/>'இதழில் மொய்த்தன எண்ணிலா வண்டுகள்'<br/>வீதியில் மக்களின் விழிகளோ அவைகள்?<br/>அவ்விதழ் அசைந்தசைந் தசைந்து கனியடு,<br/>பிசைந்ததேன் கேள் கேள் அதனை<br/>    இசையும் தமிழும் என்றால் ஒப்பேனே!<br/><br/><a name="part11"><h3>11. எங்களிஷ்டம்</h3>தென்றல் விளைந்தது, முல்லை மலர்ந்தது,  <br/>தீங்குரற் ப‡¢கள் பாடின.<br/>குன்று நற்சோலை விநோத மலர்க்குலம்<br/>கோலம் புரிந்தன  எங்க ணும்.<br/>நின்றிருந்தான் தனியாய் ஒரு வாலிபன்<br/>நேரிலோர் தாமரைப் பூவிலே<br/>அன்புறு காதலி யின்முகங் கண்டனன்;<br/>ஆம்பலில் கண்டனன் அவள் விழி!<br/><br/>கோதை இடைதனைப் பூங்கொடி தன்னிலும்,<br/>கோவைப் பழத்தினில் இதழையும்,<br/>காதலன் கண்டனன்; கங்கைப் பெருக்கெனக்<br/>காதற் பெருக்கிற் கிடந்தனன்!<br/>சீதள மென்மலர் தன்முக மீதினில் <br/>சில்லென வீழ்வது போலவே<br/>காதலி அக்கணம் பின்புற மேவந்து<br/>கண்களைப் பொத்தினள் செங்கையால்!<br/><br/>கையை விலக்கித் திரும்பினன் காதலன்<br/>காதலி நிற்பது கண்டனன்!<br/>துய்யவன் நெஞ்சும் உடம்பும் சிலிர்த்தன<br/>சுந்தரி தன்சிரிப் பொன்றினால்!<br/>கொய்மலர் மேனியை அள்ளிடுவான்; அவள் <br/>கோபுரத் தோளில் அழுந்துவாள்!<br/>செய்வது யாதுபின்? இன்பநற் கேணியிற்<br/>சேர்ந்தனர் தம்மை மறந்தனர்!<br/><br/>காதலர் இவ்விதம் இங்கிருந்தார் இதைக்<br/>கண்டனர் கேட்டனர் ஊரினர்!<br/>'ஏதுவிடோம்' என அத்தனை பேர்களும்<br/>எட்டி நடந்தனர் சோலைக் கே.<br/>பாதி மனிதர்கள் கோபத்திலே தங்கள்<br/>பற்களை மென்றனர் பற்களால்!<br/>மீதிருந்தவர் கத்திநற் கேடயம்<br/>வேலினைத் தூக்கி நடந்தனர்!<br/><br/>நின்றதோர் ஆல மரத்திடை வீழ்தினை<br/>நேரிற் பிணைத்ததோர் ஊஞ்சலில்<br/>குன்றுயர் தோளினன் வீற்றிருந்தான் அந்தக்<br/>கோல நிலாமுகப் பெண்ணுடன்!<br/>சென்றனர் கண்டனர் காதலர் தங்களைச்<br/>சீறினர்! பாய்ந்தனர் சிற்சிலர்;<br/>கொன்று கிடத்திட வேண்டுமென் றேசிலர்<br/>கோலையும் வேலையும் தூக்கினர்.<br/><br/>'பொய்தவிர் காதல்' எனப்படும் காம்பினில்<br/>பூத்த அப்பூக்கள் இரண்டையும்<br/>கொய்து சிதைத்திட ஓடினர் சிற்சிலர்<br/>குன்றிட வைதனர் சிற்சிலர்!<br/>வையக மீதினில் தாலி யிழந்தவள்<br/>மையல் அடைவது கூடுமோ?<br/>துய்ய மணாளன் இறந்தபின் மற்றவன்<br/>தொட்டதை வைதிகம் ஏற்குமோ?<br/> <br/>என்றிவை கூறினர் ஊரினர் யாவரும்!<br/>இங்கிவை கண்டனர் காதலர்.<br/>குன்றினைப் போல நிமிர்ந்தனர்! கண்ஒளி<br/>கூர்ந்தனர்! அச்சம் தவிர்ந்தனர்! <br/>இன்றுள தேசம் புதுத்தேசம் மணம்<br/>எங்களிஷ்டம் எனக் கூறியே<br/>அன்னதோர் ஊஞ்சலை உந்தி உயர்ந்துயர்ந்<br/>தாடினர்; ஊரினர் ஓடினர்!<br/><br/>
<a name="part12">
<h3>12. வாளிக்குத் தப்பிய மான்</h3>கணக்கப் பிள்ளையின்மேல்--அவளோ<br/>     	கருத்தை வைத்திருந்தாள்.<br/>மணக்கும் எண்ணத்தினை--அவளோ<br/>     	மறைத்து வைத்திருந்தாள்.<br/>பணக்கு வியல்தனைப்--பெரிதாய்ப்<br/>     	பார்த்திடும் வையத்திலே,<br/>துணைக்கு நல்லவனின்--பெயரைச்<br/>     	சொல்வதும் இல்லைஅவள்.<br/><br/>அழகிய கணக்கன்--உளமோ<br/>     	அவள் அழகினிலே<br/>முழுகிய தன்றி-- மணக்கும் <br/>     	முயற்சி செய்ததில்லை.<br/>புழுதி பட்டிருக்கும்--சித்திரம்<br/>     	போல இரண்டுளமும்<br/>அழிவு கொள்ளாமல்--உயிரில்<br/>     	ஆழ்ந்து கிடந்தனவாம்.<br/><br/>மணப்பிள்ளை தேடி--அலைந்தே<br/>     	மங்கையின் பெற்றோர்கள்<br/>பணப்பிள்ளை கிடைக்க--அவன்மேல்<br/>     	பாய்ந்து மணம்பேசி<br/>இணக்கம் செய்துவிட்டார்--மணமும்<br/>     	இயற்றநாள் குறித்தார்.<br/>மணத்தின் ஓலைப்படி--நகரின்<br/>     	மக்களும் வந்திருந்தார்.<br/>
<br/>பார்ப்பனன் வந்துவிட்டான்--மணத்தின் <br/>     	பந்தலில் குந்திவிட்டான்.<br/>'கூப்பிடும் மாப்பிள்ளையைப்--பெண்ணினைக்<br/>     	கூப்பிடும்' என்றுரைத்தான்.<br/>ஆர்ப்பாட்ட நேரத்திலே--ஐயகோ<br/>     	ஆகாய வீதியிலே<br/>போய்ப்பாடும் மங்கையுள்ளம்--கணக்கன்<br/>     	பொன்னான மேனியினை!<br/><br/>கொட்டு முழக்கறியான்--கணக்கன்<br/>     	குந்தி இருந்தகடை<br/>விட்டுப் பெயர்ந்தறியான்--தனது<br/>     	வீணை யுளத்தினிலே<br/>கட்டிச் சருக்கரையைத்--தனது<br/>     	கண்ணில் இருப்பவளை<br/>இட்டுமிழற்று கின்றான்--தனதோர்<br/>     	ஏழ்மையைத் தூற்றிடுவான்.<br/><br/>பெண்ணை அழைத்தார்கள்--மணமாப்<br/>     	பிள்ளையைக் கூப்பிட்டனர்.<br/>கண்ணில் ஒருமாற்றம்--பிள்ளைக்குக் <br/>     கருத்தில் ஏமாற்றம்<br/>'பண்ணுவதாய் உரைத்தீர்--நகைகள்<br/>     	பத்தும் வரவேண்டும்;<br/>எண்ணுவதாய் உரைத்தீர்--தொகையும்<br/>     	எண்ணிவைக்க வேண்டும்.'<br/><br/>என்றனன் மாப்பிள்ளை தான்--பெண்ணினர்<br/>     	'இன்னும் சிலநாளில்<br/>ஒன்றும் குறையாமல்--அனைத்தும்<br/>     	உன்னிடம் ஒப்படைப்போம்.<br/>இன்று நடத்திடுவாய்--மணத்தை'<br/>     	என்று பகர்ந்தார்கள்.<br/>'இன்று வரவேண்டும்--அதிலும்<br/>     	இப்பொழு' தென்றுரைத்தான்.<br/><br/>'நல்ல மணத்தைமுடி--தொகையும்<br/>     	நாளைக்கு வந்துவிடும்.<br/>முல்லைச் சிரிப்புடையாள்--அழகு<br/>     	முத்தை மணந்து கொள்வாய்.<br/>சொல்லை இகழாதே'--எனவே<br/>     	சொல்லியும் பார்த்தார்கள்.<br/>'இல்லை, முடியாது--வரட்டும்'<br/>     	என்று மறுத்துவிட்டான்.<br/><br/>மங்கையைப் பெற்றவனும்--தனது<br/>     	வாயையும் நீட்டிவிட்டான்.<br/>அங்கந்த மாப்பிள்ளையும்--வாலினை<br/>     	அவிழ்த்து விட்டுவிட்டான்.<br/>பொங்கும் சினத்திலே--வந்தவர்<br/>     	போக நினைக்கையிலே<br/>தங்கம் நிகர்த்தவளின்--அருமைத்<br/>     தந்தை உரைத்திடுவான்.<br/><br/>'இந்த மணவரையில்--மகளுக்<br/>     	கிந்த நொடியினிலே,<br/>எந்த வகையிலும்நான்--மணத்தை<br/>     	இயற்றி வைத்திடுவேன்.<br/>வந்துவிட்டேன் நொடியில்'--எனவே<br/>     	வாசலை விட்டகன்றே<br/>அந்தக் கணக்கனிடம்--நெருங்கி<br/>     	'அன்பு மகளினை நீ<br/><br/>வந்து மணம்புரிவாய்'--என்றனன்<br/>     மறுத்துரைப் பானோ?<br/>தந்த நறுங்கனியைக்--கணக்கன்<br/>     	தள்ளி விடுவானோ?<br/>முந்தை நறுந்தமிழைத்--தமிழன்<br/>     	மூச்சென்று கொள்ளானோ?<br/>அந்த நொடிதனிலே--கணக்கன்<br/>     	ஆடி நடக்கலுற்றான்.<br/><br/>'ஆசைக் கொருமகளே--எனதோர்<br/>     	அன்பில் முளைத்தவளே!<br/>காசைக் கருதிவந்தான்--அவனோ <br/>     கண்ணாலத்தை மறுத்தான்.<br/>காசைக் கருதுவதோ--அந்தக்<br/>     	கணக்கனைக் கண்டு<br/>பேசி மணம்முடிக்க--நினைத்துன்<br/>     	பெற்றவர் சென்றுவிட்டார்.<br/><br/>ஏழைஎன் றெண்ணாதே--கணக்கன்<br/>      ஏற்ற அழகுடையான்.<br/>தாழ இருப்பதுவும்--பிறகு<br/>     	தன்தலை நீட்டுமன்றோ!<br/>எழையென் றெண்ணாதே'--எனவே<br/>     	    ஈன்றவள் சொன்னவுடன்<br/>ஏழெட்டு வார்த்தைகள் ஏன்?--'மாப்பிள்ளை<br/>     	யார்?' என்று கேட்டனள்பெண்.<br/><br/>'அந்தக் கணக்கப்பிள்ளை'--எனவே<br/>     	அன்னை விளக்கிவிட்டாள்.<br/>குந்தி இருந்தமயில்--செவிகள்<br/>     குளிரக் கேட்டவுடன்<br/>தொந்தோம் எனஎழுந்தே--தனது<br/>     	தோகை விரித்தாடி<br/>வந்த மகிழ்ச்சியினைக்--குறிக்க<br/>     	வாயும் வராதிருந்தாள்.<br/><br/>அந்த மணவறையில்--உரைத்த<br/>     அந்த நொடியினிலே<br/>அந்தக் கணக்கனுக்கும்--அவனின்<br/>     	ஆசைமயில் தனக்கும்<br/>கொந்தளிக்கும் மகிழ்ச்சி--நடுவில்<br/>     	கொட்டு முழக்கிடையில்<br/>வந்தவர் வாழ்த்துரையின்--நடுவில்<br/>     மணம் முடித்தார்கள்.
<br/>
<br/>'சிங்கக் குழந்தைகளை--இனிய<br/>     	செந்தமிழ்த் தொண்டர்களைப்<br/>பொங்கும் மகிழ்ச்சியிலே--அங்கமே<br/>     	பூரிக்க ஈன்றிடுக.<br/>திங்களும் செங்கதிரும்--எனவே<br/>     	செழிக்க நல்லாயுள்'<br/>இங்கெழும் என்வாழ்த்து--மொழிகள்<br/>     	எய்துக அவ்விருவர்!<br/><br/><a name="part13"><h3>13. தும்பியும் மலரும்</h3>மகரந்தப் பொடியைத் தென்றல் - வாரிக்கொண் டோடி<br/>அகம் நொந்த தும்பி எதிர் - அணியாகச் சிந்தும்!<br/>வகை கண்ட தும்பி தன் - வயிடூரியக்கண்<br/>மிகவே களிக்கும் அவள் - விஷயந் தெரிந்தே!<br/>'பூப்பெய்தி விட்டாள்என் - பொற்றாமரைப் பெண்<br/>மாப்பிள்ளை என்னை அங்கு - வர வேண்டுகின்றாள்<br/>நீர்ப்பொய்கை செல்வேன்' என - நெஞ்சில் நினைக்கும்;<br/>ஆர்க்கின்ற தீம்பண் ஒன்றை - அவளுக் கனுப்பும்!<br/>அழகான பொய்கை மணி - அலைமீது கமலம்<br/>பொழியாத தேனைத் தன் - புதுநாதன் உண்ண<br/>வழிபார்த் திருந்தாள் உடல் - மயலாற் சிவந்தாள்!<br/>தழையும்பண் ணொன்று வரத் - தன்மெய் சிலிர்த்தாள்.<br/>கமழ் தாமரைப் பெண் இதழ்க் - கலைசோரக் கைகள்<br/>அமையாது தாழ ஆ! - ஆ!! என்றிருந்தாள்.<br/>இமைப்போதில் தும்பி காதல் - இசை பாடி வந்தான்<br/>கமழ் தாமரைப் பெண் இதழ்க் - கையால் அணைத்தாள்.<br/><br/><a name="part14"><h3>14. தமிழ் வாழ்வு</h3>மாலையில் ஒருநாள் மாடியின் சன்னல்<br/>திறக்கப் பட்டது; சேயிழை ஒருத்தி,<br/>முத்தொளி நெய்து முடித்த ஆடையும்,<br/>பத்தரை மாற்றுப் பசும்பொன் மேனியும்<br/>உடையவ ளாக உலவு கின்றதை<br/>'மருது' தனது மாடியி னின்று<br/>கண்டான்; உவப்பிற் கலந்து நின்றான்!<br/><br/>* * * *<br/><br/>இரண்டு மாடியும் எட்டி இருந்ததால்<br/>மருது, பெண்ணழகை அருகி லிருந்து<br/>காணும் பேறு காணாது வருந்தினான்!<br/>தூயாள் முகத்தொளி தோன்றும்; அம்முகச்<br/>சாயலின்பம் தன்னைக் காண்கிலான்!<br/>உதடு மாணிக்கம் உதிர்ப்பது தெரியும்;<br/>எனினும் அவளின் இதழின் கடையில்<br/>சிந்தும் அழகின் சிறுகோடு காணான்!<br/>அவள்நடை, களிமயில் ஆடும் ஆட்டம்!<br/>எடுத்தடி வைப்பாள்,எழிலிடை துவளும்;<br/>துடித்துப் போவான் தூய மருது!<br/>பொழுது மங்கிப் போவதை எண்ணி<br/>அழுதான் மறையுமே அவள் எழில்என்று!<br/>கண்கள் இருண்டன! கதிரவன் மறைந்தான்!<br/>பெண்ணழகே  எனப் பிதற்றிக் கிடந்தான்.<br/>மறுநாட் காலையில் மருதும் சீனுவும்<br/>பெரிதும் மகிழ்ச்சியடு பேசி யிருந்தனர்.<br/>இடையில் சீனு இயம்பு கின்றான்:<br/>'அவளோ அழகின் அரங்கு! நீயோ<br/>இந்நாள் உற்ற இன்னொரு சேரன்;<br/>ஒத்த வயதும், ஒத்த அன்பும்,<br/>உள்ள இருவரின் உயர்ந்த காதலை<br/>ஓராயிரம் ஆண்டுக் கொருமுறை யாக<br/>இவ்வுலகு இன்றுகண்டு இன்பம் பெறட்டுமே!<br/>இதற்குமுன் உனக்கென ஏற்பாடு செய்த<br/>'கன்னல்' என்னும் கசக்கும் வேப்பிலையை<br/>என்ன வந்தாலும் இகழ்ந்து தள்ளிவிடு!<br/>மாடியில், நேற்று மாலைநீ கண்ட<br/>ஆடுமயி லின்பெயர் அகல்யா என்பதாம்,<br/>அவள் உனக்கேதான் இவண்பிறந் துள்ளாள்;<br/>பச்சை மயிலுக்குப் பாரில்நீ பிறந்தாய்;<br/>அவள்மேல் நீஉன் அன்பைச் சாய்த்ததைச்<br/>சொன்னேன்; உன்னைத்தொட அவள் துடித்தாள்.<br/>மங்கை அழகுக்கு மன்னன் ஒருவன் <br/>அங்காந் திருப்பதை அவளும் அறிவாள்;<br/>அவனைத் துரும்பென அகற்றி, நெஞ்சில்<br/>உவகை பாய்ச்சிஉன் உருவை நட்டாள்!<br/>அன்னை தந்தையர்க் கவளோ ஒருபெண்,<br/>என்ன செய்வார்? ஏந்திழை சொற்படி<br/>உன்னை மருகனாய் ஒப்பி விட்டனர்.<br/><br/>* * * *<br/><br/>முதலில் உன்றன் முழுச்சொத் தினையும்<br/>இதுநாள் அவள்மேல் எழுதி வைத்துவிடு!<br/>நகைகளைக் கொடுத்தால் நான்கொண்டு கொடுப்பேன்.<br/>பிறகுதான் அவளிடம் பேச லாகும்நீ!<br/>பார்ப்பதும் பிறகுதான்! பழகலும் பிறகுதான்!<br/>குலதரு மத்தைக் குலைக்க லாகுமா?<br/>என்று சீனு இயம்புதல் கேட்ட<br/>இளையோன் 'நண்பனே இன்னொரு முறைஅக்<br/>கிளியை மாடியில் விளையாட விடு;<br/>மீண்டும் நான்காண விரும்பு கின்றேன்.'<br/>என்று கெஞ்சினான்! ஏகினான் சீனு!<br/>மாடியின் சன்னலை மங்கையின் கைகள்<br/>ஓடித் திறந்தன. ஒளிவிழி இரண்டும்,<br/>எதிர்த்த மாடியில் இருந்த மருதுமேல்<br/>குதித்தன. மங்கைமேல் குளிர்ந்தன அவன் விழி.<br/>அவன் விழி அவள்விழி அன்பிற் கலந்தன<br/>அகல்யா சிரித்தாள், அவனும் சிரித்தான்<br/>கைகள் காட்டிக் கருத்து ரைத்தார்கள்.<br/>'என் சொத்துக்களை உன் பேருக்கே <br/>எழுதி வைக்கவா?' என்றான் மருது!<br/>'வேண்டாம்! உன்றன் விருப்பம் வேண்டும்'<br/>என்றுகை காட்டினாள் எழிலுறும் அகல்யா.<br/>'அழகிய நகையெல்லாம் அனுப்பவா?' என்றான்.<br/>வேண்டாம் என்று மென்னகை அசைந்தாள்.<br/>'இன்று மாலை இவ்வூர்ப் புறத்தில்<br/>கொன்றையும் ஆலும் கொடும்பாழ் கிணறும்<br/>கூடிய தனியிடம் நாடிவா' என்று<br/>மங்கை உரைத்து மலருடல் மறைந்தாள்.<br/><br/>* * * *<br/><br/>'சொத்துவேண் டாம்உன் தூய்மை வேண்டும்.<br/>நகைவேண் டாம்உன் நலமே வேண்டும் என்<br/>றுரைத்தாள் அகல்யா; ஊர்ப்புறக் கொன்றை<br/>மரத்தின் அருகில் வா என்று சொன்னாள்.'<br/>என்று சீனுவிடம் இயம்பினான் மருது.<br/>'நன்று நன்று நான் போகின்றேன்'<br/>என்று சீனன் எரிச்சலாய்ச் சென்றான்.<br/>மாலையில் கதிரவன் மறையும் போதில்<br/>ஆலின் அடியில் அகல்யா அமர்ந்துதன்<br/>இன்பன் வரவை எதிர்சென் றழைக்க<br/>அன்பைத் தன்மொழி யதனில் குழைத்துப்<br/>பண்ணொன்று யாழொடு பாடி யிருந்தாள்.<br/>கொன்றை யடியில் குந்திக் கன்னலும்<br/>வன்னெஞ் சுடையான் வரவு நோக்கிச்<br/>சினத்தைத் தமிழொடு சேர்த்துப் பாடினாள்.<br/>மருது விரைவில் வந்து கொண்டிருந்தான்.<br/>ஒருகுரல்! தெளிந்த 'ஏசல்' ஒன்றும்,<br/>பொருளில்லாத புதுக் குரல் ஒன்றும்,<br/>செவியில் வீழ்ந்தன.திடுக்கிட் டவனாய்க்<br/>கன்னல் வந்த காரணம் யாதென<br/>உன்னினான்; சீனன் உளவென உணர்ந்தான்.<br/>மேலும், 'என்வாழ்வை வீணாக் கியநீ<br/>ஞாலமேல் வாழுதி நன்றே' என்ற<br/>வசைமொழி கன்னல் வழங்குதல் கேட்டான்.<br/>மருதுதான்  அகல்யா வாழும் ஆலிடை<br/>விரைவிற் சென்றான். மெல்லியின் பாட்டில்<br/>தமிழிசை இருந்தது. தமிழ் மொழி இல்லை!<br/>செழுமலர் இருந்தது திகழ்மண மில்லை!<br/>வள்ள மிருந்தது வார்ந்த தேனில்லை!<br/>தணலால் அவனுளம் தாக்கப் பட்டது!<br/>கௌவிய தவனைக் கரிய இருட்டு!<br/>வாழும் நெறியை மருது தேடினான்!<br/>மேலும் 'என் வாழ்வை வீணாக்கிய நீ<br/>ஞாலமேல் வாழுதி நன்றே' என்ற<br/>கடுமொழி தன்னைக் கன்னல் கூறினாள்!<br/>அகல்யா காதலால் ஆயிரம் சொன்னாள்!<br/>சொன்னவை தெலுங்கர்க்குச் சுவைதரத் தக்கவை!<br/>'பொருள் விளங்காமொழி புகலும் ஒருத்தி<br/>இருளில் இட்ட இன்ப ஓவியம்.<br/>அழகும் பண்பும் தழையக் கிடப்பினும்<br/>பழகுதமிழ் அறியாப் பாவை தமிழருக்கு<br/>உயிரில் லாத உடலே அன்றோ!<br/>கடுமொழி யேனும்  கன்னலின் தமிழ்த்தேன்<br/>வடிவிலா வாழ்வுக் கடிப்படை யன்றோ?'<br/>என்றான்; விலகினான்; கன்னலை நோக்கி!<br/>அகல்யா மருதினை அகலாது தொடர்ந்தாள்.<br/>மருது, கன்னலை மன்னிப்பு வேண்டினான்!<br/>அத்தான் வருகஎன் றழைத்த கன்னலில்<br/>மொய்த்தான்; மலரின் மூசு வண்டுபோல்!<br/>'கன்னல்' 'மருது' தம் கண்ணும் நெஞ்சும்<br/>இன்னல் உலகில் இல்லவே இல்லை;<br/>பாழுங் கிணற்றில் அகல்யா<br/>வீழ்ந்ததும் காணார்; மேவினர் இன்பமே!<br/><br/><a name="part15"><h3>15. உணர்வெனும் பெரும்பதம்</h3>கதிரவனை வழியனுப்பிக்<br/>கனிந்த அந்திப் போதில்<br/>கடற்கரையின் வெண் மணலில்<br/>தனியிருந்தேன். கண்ணைச் <br/>சதிபுரிந்து நெஞ்சினுள்ளே<br/>ஒருமங்கை தோன்றிச்<br/>சதிராடி நின்றாள். அப்<br/>புதுமை என்ன் சொல்வேன்!<br/>மதிபோலும் முகமுடையாள்<br/>மலர்போலும் வாயாள்<br/>மந்தநகை காட்டிஎனை<br/>'வா' என்று சொன்னாள்.<br/>புதையல் வந்து கூவுங்கால்<br/>'போ' என்றா சொல்வேன்?<br/>'பூங்காவனக் குயிலே<br/>யாரடி நீ?' என்றேன்.<br/><br/>'உணர்வு' என்றாள்.பின்னென்ன,<br/>அமுதாகப் பெருகும்<br/>ஓடையிலே வீழ்ந்தேன்.'என்<br/>ஈடில்லாச் சுவையே,<br/>துணை என்ன தமிழர்க்குச்<br/>சொல்லேடி' என்றேன்.<br/>'தூய்தான ஒற்றுமைதான்<br/>துணை' என்றாள் மங்கை.<br/>இணையற்ற அந்நிலைதான்<br/>எற்படுங்கால் அந்த<br/>எற்பாட்டுக் கிடையூறும்<br/>எற்படுமோ?' என்றேன்.<br/>'தணல் குளிரும்; இருள் ஒளியாம்<br/>தமிழர் ஒன்று சேர்ந்தால்!<br/>தம்மில் ஒருவனின் உயர்வு<br/>தமக்கு வந்ததாக<br/><br/>எண்ணாத தமிழர்களால்<br/>இடையூறும் நேரும்,<br/>இனத்திலுறும் பொறாமைதான்,<br/>வெடிமருந்துச் சாலை<br/>மண்ணாகும்படி எதிரி<br/>வைத்த கொடும் தீயாம்<br/>வையத்தில் ஒழுக்கமில்லார்<br/>ஏதிருந்தும் இல்லார்<br/>நண்ணுகின்ற அன்புதான்<br/>ஒற்றுமைக்கு வித்து,<br/>நல்ல அந்த வித்தினிலே<br/>தன்னலத்தைச் சிறிதும்<br/>எண்ணாமை செழித்து வரும்<br/>நடுவுநிலை பூக்கும்;<br/>ஏற்றமுறு செயல் காய்க்கும்;<br/>பயன்கனியும்' என்றாள்.<br/><br/>'முன்னேறும் தமிழ் மக்கள்<br/>மதத்துறையை நாடி<br/>மூழ்குதலும் வேண்டுமோ<br/>மொழியேடி' என்றேன்.<br/>'முன்னேற்றம் மதஞ்சொன்னோர்<br/>இதயம் பூஞ்சோலை!<br/>மொழிகின்ற இம்மதமோ<br/>அச்சோலை தன்னைத்<br/>தின்னவந்த காட்டுத்தீ'<br/>என்றுரைத்தாள். இன்பத்<br/>தேனென்று சொல்லுவதோ<br/>அன்னவளின் வார்த்தை?<br/>கன்னல்மொழி உயிர்தழுவ<br/>வீட்டுக்குச் சென்றேன்.<br/>கதிகாட்டும் விழியாளின்<br/>காதல் மறத்தல் உண்டோ!<br/><br/><a name="part16"><h3>16. ஒரே குறை</h3>அழகிருக்கும் அவளிடத்தில் அன்பி ருக்கும்<br/>அறிவிருக்கும்! செயலிலுயர் நெறியி ருக்கும்<br/>விழியிருக்கும் சேலைப்போல்! கவிதை யின்பம்<br/>வீற்றிருக்கும்  அவளரிய தோற்றந் தன்னில்<br/>மொழியிருக்கும் செந்தமிழில் தேனைப் போலே<br/>முகமிருக்கும் நிலவுபோல்! என்னைக் காணும்<br/>வழியிருக்கும்; வரமாட்டாள்; வந்தெ னக்கு<br/>வாழ்வளிக்கும்  எண்ணந்தான் அவள்பா லில்லை!<br/><br/>திருவிருக்கும் அவளிடத்தில்! திறமி ருக்கும்!<br/>செங்காந்தள் விரல்நுனியின் நகத்த்¢ லெல்லாம்<br/>மெருகிருக்கும்! இதழோரப் புன்சி ரிப்பில்<br/>விளக்கிருக்கும்! நீள்சடையில் மலரி ருக்கும்!<br/>புருவத்தில் ஒளியிருக்கும்; வளைவி ருக்கும்!<br/>போய்ப்போய்நான் காத்திருக்கும் இடமும் மிக்க<br/>அருகிருக்கும்! வரமாட்டாள்; உடையும் நெஞ்சுக்<br/>கணைகோலும் எண்ணந்தான் அவளுக் கில்லை.<br/> <br/>பண்பிருக்கும் அவளிடத்தில்! ஆடு கின்ற <br/>பச்சைமயில் போல்நடையில் அசைவி ருக்கும்!<br/>மண்ணிருக்கும் கல்தச்சுச் சுதைநூல், நல்ல<br/>வார்ப்படநூல் ஓவியநூல் வல்லார் எல்லாம்<br/>பெண்ணிருக்கும் அமைப்பறியும் ஒழுங்கி ருக்கும்! <br/>பிறர்துயின்றபின், என்போல் இரவில் மூடாக்<br/>கண்ணிருக்கும் வரமாட்டாள்; என்றன் காதற்<br/>கனல்மாற்றும் எண்ணந்தான் அவளுக் கில்லை.<br/><br/>கனிவிருக்கும் அவளிடத்தில்! சங்கைப் போலும்<br/>கழுத்திருக்கும்! உயர்பசுமை மூங்கிலைப் போல்<br/>தனித்துயர்ந்த தோளிருக்கும்! கன்னம், ஈரச்<br/>சந்தனத்துப் பலகைபோல் குளிர்ந் திருக்கும்!<br/>இனித்திருக்கும் பொன்னாடை! அவள் சிலம்பில்<br/>எழும்ஒலியில் செவியனுப்பி நிற்பேன். அந்த<br/>நினைவிருக்கும்; வரமாட்டாள்; சாவி னின்று<br/>நீக்குமோர் எண்ணந்தான் அவளுக் கில்லை.<br/><br/>வளமிருக்கும் அவளிடத்தில்! இருக்கும் தூய்மை!<br/>மயிலிறகின் அடியைப்போல் பல்லி லெல்லாம்<br/>ஒளியிருக்கும்! உவப்பிருக்கும் காணுந் தோறும்!<br/>உயர்மூக்கோ எள்ளுப்பூப் போலி ருக்கும்!<br/>தெளிவிருக்கும் பேச்சிலெல்லாம் சிரிப்பி ருக்கும்!<br/>செழும்ஊரார் அறியாமல் வரவும் கொல்லை<br/>வெளியிருக்கும்! வரமாட்டாள்; என் விழிக்கு<br/>விருந்தளிக்கும் எண்ணந்தான் அவளுக் கில்லை.<br/><br/>பொறையிருக்கும் அவளிடத்தில்! கொல்லை தன்னில்<br/>பூம்பாகற் கொடிதனது சுருட்கை யூன்றி<br/>உறைகூறை மேற்படர்ந்து சென்றிட் டாலும்<br/>ஒருதொடர்பும் கூறையிடம் கொள்ளாமை போல்<br/>பிறரிருக்கும் உலகத்தில் என்னையே தன்<br/>பெறற்கரிய பேறென்று நெஞ்சிற் கொள்ளும்<br/>முறையிருக்கும்! வாமாட்டாள்; வந்தே இன்ப<br/>முகங்காட்டும் எண்ணந்தான் அவளுக் கில்லை.<br/><br/>அறமிருக்கும் அவளிடத்தில்! இருக்கும் வாய்மை!<br/>அண்டையிலே பெற்றோர்கள் இருக்கும் போதும்<br/>புறமிருக்கும் என்மீதில் உயிர் இருக்கும்!<br/>'பூத்திருக்கும் நான்காத்த முல்லை' யென்றும்<br/>'நிறம்காண வேண்டும்'என்றும் சாக்குச் சொல்லி<br/>நிழல்போல என்னிடத்தில் வரவும் நல்ல<br/>திறமிருக்கும்! வரமாட்டாள்; வந்தென் நோயைத்<br/>தீர்க்குமோர் எண்ணந்தான் அவளுக் கில்லை.<br/><br/>உயர்விருக்கும் அவளிடத்தில்! இருக்கும் நேர்மை!<br/>உடலாவி பொருளிவற்றில் நானும்,தானும்<br/>அயலில்லை என்னுமோர் உளம் இருக்கும்!<br/>அசைகின்ற இதழிலெல்லாம் அத்தான் என்ற<br/>பெயரிருக்கும்! எவற்றிலுமே எனை யழைக்கும்<br/>பித்திருக்கும்! மாடியினின் றிறங்க எணிக்<br/>கயிறிருக்கும்! வரமாட்டாள்; என்செய்வேன்! நான்<br/>கடைத்தேறும் எண்ணந்தான் அவளுக் கில்லை.<br/><br/>சீரிருக்கும் அவளிடத்தில்! உலகம் போற்றும்<br/>செந்தமிழ்மங் கைக்கிருக்கும் சிறப் பிருக்கும்!<br/>தார்இருக்கும் நெடுந்தோளான் பாண்டி நாட்டான்<br/>தானேநான் எனும்கொள்கை தனக் கிருக்கும்.<br/>ஊரிருக்கும் தூக்கத்தில் கொல்லைப் பக்கத்<br/>துயர்கதவின் தாழ்திறந்து வரவோ பாதை<br/>நேரிருக்கும் வரமாட்டாள்; என்றன் காதல்<br/>நெருப்பவிக்கும் எண்ணந்தான் அவளுக் கில்லை.<br/><br/>அருளிருக்கும் அவளிடத்தில்! இசையி ருக்கும்!<br/>ஆடவனும், ஓர்மகளும் ஒப்ப நோக்கி<br/>இருள்கிழித்து வெளிப்படுமோர் நிலவு போல<br/>இரண்டுளத்தும் திரண்டெழுந்த காத லுக்குத்<br/>திரைஎன்ன மறைவென்ன? அவள்என் தோள்மேல்<br/>தேன்சிட்டைப் போற்பறந்து வருவ தற்கும்<br/>கருத்திருக்கும் வரமாட்டாள்;வந்தெ னக்குக்<br/>காட்சிதரும் எண்ணந்தான் அவள் பாலில்லை.<br/><br/><a name="part17">பிற்சேர்க்கை:<br/><br/><h3>17. காதலனுக்குத் தேறுதல்</h3><br/>காதற் பசியினிலே கைக்குவந்த மாம்பழத்தின்<br/>மீதில் இதழ்குவித்து மென்சுவையை நீஉரிஞ்சி<br/>நாவார உண்ணுங்கால் நண்ணுமந்தத் தீங்கனியைச்<br/>சாவான ஓர்குரங்கு தான்பிடுங்கிற் றேயோ!<br/><br/>* * * * *<br/><br/>விழிநோக வையமெல்லாம் தேடி, மிகுக்க<br/>மொழிநோகக் கூவி,நீ முன்பெற்ற கிள்ளையிடம்<br/>காதல்மொழி பழகக் கண்ட பெரும்பூனைச்<br/>சாதல்வந்து கிள்ளைதனைத் தட்டிப் போயிற்றோ!<br/><br/>* * * * *<br/><br/>அறஞ்செய்ய, ஆர்ந்த புகழ்கொள்ளப் பொன்னாற்<br/>புறஞ்செய்தே உள்ளே புதுமாணிக்கம் சொரிந்த<br/>பேழைதனைப் பெற்றும், பெற்றதற்கு நீமகிழ்ந்தும்<br/>வாழத்தொடங்கையிலே மற்றந்தப் பெட்டகத்தை<br/>நோக்கிப்பறிக்க நுழைந்தானா அத்தீய<br/>சாக்காடெனுந் திருடன்! சற்றுந் தனித்ததின்றி<br/>நெஞ்சம் ஒருமித்து, நீரும் குளிரும்போல்<br/>மிஞ்சுகின்ற காதல் விளையாட்டுக் காணுங்கால்<br/>அந்த மயிலை அழகின் களஞ்சியத்தை<br/>சந்தத் தமிழ்ச்சொல் சகுந்தலா தேவியினை<br/>நீ இழந்தாய்! உன்காதல் நெஞ்சு பொறுக்குமோ!<br/><br/>* * * * *<br/><br/>தூயோனே மீனாட்சிசுந்தரனே, என்தோழா!<br/>ஆண்டுநூ றாகநல் லன்பு நுகர்ந்திடினும்<br/>ஈண்டுத் தெவிட்டாத இன்பச் சகுந்தலைதான்<br/>இங்குன்னைத் துன்பம் இறுகத் தழுவ விட்டுத்<br/>திங்கள் இருபதுக்குள் சென்று மறைந்துவிட்டாள்.<br/>அந்தோ உனக்கார்ஓர் ஆறுதலைச்செய்திடுவார்?<br/>சிந்து கண்ணீருக்குத் தேறுதலைச் செய்வார்யார்? <br/><br/>* * * * *<br/><br/>தோழனே மீனாட்சி சுந்தரனே, ஒன்று கேள்;<br/>யாழின் மொழியும், இசைவண்டு நேர்விழியும்<br/>கோத்த முத்துப்பற்கள் குலுங்கும் சிரிப்பழகும்<br/>வாய்த்த நல்வஞ்சி, மற்றொருத்தி இங்குள்ளாள்,<br/>தேடுகின்றாள் உன்னை! நீதேடந்தப் பொன்னை,ஏன்<br/>வாடுகின்றாய்? ஏன்உன் மலர்விழியை வாட்டுகின்றாய்?<br/><br/>* * * * *<br/><br/>அன்னவளால் உன்றன் அருங்குறைகள் தீர்ந்துவிடும்!<br/>முன்னர் எழுந்திருநீ முழுநிலவு காண்பதுபோல்!<br/>அன்னவளைக் கண்டு நிலைமை அறிவிப்பாய்!<br/>இந்நாட்டின் முன்னேற்றம் எண்ணி உழைக்கின்ற<br/>நன்னோக்கம் நண்ணும் சுயமரியா தைக்காரர்<br/>காட்டும் நெறியே கடிமணத்தைநீ முடிப்பாய்!<br/>மீட்டும் சகுந்தலையை எண்ணியுளம் வாடாதே!<br/>அவ்வழகே இவ்வழகும்! அம்மயில்தான் இம்மயிலும்!<br/>செவ்வையுற இன்பத் திருவிழாவைத் தொடங்கு!<br/>நீயும் புதுமனையும் நீடூழி வாழியவே!<br/>வாயார வாழ்த்து கின்றேன் நான்!<br/><br/><br/>முற்றும்.<br/><br/><hr noshade=""/>
This file was last edited on 14 nov. 2018. <br/>
Feel free to send the corrections to the webmaster. <br/>
</a></a></a></a></a></a></a></a></a></a></a></a></a></a></a></a></a></body></html>