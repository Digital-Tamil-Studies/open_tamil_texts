<!DOCTYPE HTML PUBLIC "-//W3C//DTD HTML 3.2//EN">
<!-- Project Madurai --><!-- Copyright (c) 1999 All Rights Reserved --><!-- Author : Kumar Mallikarjunan--><html> <head><meta ;="" charset="utf-8" content="text/html" http-equiv="Content-Type"/><meta content="Kumar Mallikarjunan" name="Author"/>
<title> sKandha Guru Kavasam  (in tamil script, Unicode/UTF-8 format)</title>
</head> <body bgcolor="white" text="#800000"><center><img src="pmdr0.gif"/></center><hr noshade="" width="50%"/><a name="Top"><center><table><tr><td><h2>Sri sKanda Guru kavacam<br/> (in tamil script, Unicode/UTF-8  format)</h2><h2>ஸ்ரீ கந்த குரு கவசம்</h2></td></tr></table><hr noshade="" width="50%"/><br/> </center>
<hr noshade="" size="4"/><ul>
Etext Preparation (input) : Mrs. Vijaya Mallikarjunan, Blacksburg, VA<br/>Etext Preparation (proof-reading) : Mrs. Vijaya Mallikarjunan, Blacksburg, VA <br/>Etext Preparation (webpage) : Kumar Mallikarjunan<br/><br/>This webpage presents the Etxt in Tamil script but in Unicode encoding.<br/> 
To view the Tamil text correctly you need to set up the following: <br/>
i). You need to have Unicode fonts containing Tamil Block (Latha,<br/>
Arial Unicode MS, TSCu_Inaimathi, Code2000, UniMylai,...) installed on your computer <br/>
and the OS capable of rendering Tamil Scripts (Windows 2000 or Windows XP). <br/>
<br/>
ii)Use a browser that is capable of handling UTF-8 based pages<br/>
(Netscape 6, Internet Explorer 5) with the Unicode Tamil font
chosen as the default font for the UTF-8 char-set/encoding view. <br/>.<br/>© Project Madurai 1999<br/>Project Madurai is an open, voluntary, worldwide initiative devoted<br/>to preparation of electronic texts of tamil literary works and to<br/>distribute them free on the Internet. Details of Project Madurai are<br/>available at the website https://www.projectmadurai.org<br/><br/>You are welcome to freely distribute this file, provided this header page is kept intact.<br/>
</ul>
<hr noshade=""/><ul>
<center><h3>ஸ்ரீ கந்தகுரு  கவசம் </h3></center>
<br/>ராகம்: நாட்டை<br/><br/>கலியுகத் தெய்வமே கந்தனுக்கு மூத்தோனே<br/>மூஷிக வாகனனே மூலப்பொருளோனே<br/>ஸ்கந்தகுரு கவசத்தை கலிதோஷம் நீங்கிடவே<br/>திருவடியின் திருவருளால் செப்புகிறேன் காத்தருள்வாய்<br/>சித்தி வினாயக ஜயமருள் போற்றுகிறேன்<br/>சிற்பர கணபதே நற்கதியும் தந்தருள்வாய்<br/>கணபதி தாளிணையைக் கருத்தினில் வைத்திட்டேன்<br/>அச்சம் தீர்த்தென்னை ரக்ஷ¢த்திடுவீரே<br/><br/>ராகம்: நாட்டை<br/><br/>ஸ்கந்தா சரணம் ஸ்கந்தா சரணம்<br/>சரவணபவ குஹா சரணம் சரணம்<br/>குருகுகா சரணம் குருபரா சரணம்<br/>சரண மடைந்திட்டேன் கந்தா சரணம்<br/>தனைத் தானறிந்து நான் தன்மயமாகிடவே<br/>ஸ்கந்தகிரி குருநாதா தந்திடுவீர் ஞானமுமே<br/>தத்தகிரி குருநாதா வந்திடுவீர் வந்திடுவீர்<br/>அவதூத ஸத்குருவாய் ஆண்டவனே வந்திடுவீர்<br/>அன்புருவாய் வந்தென்னை ஆட்கொண்ட குருபரனே<br/>அறம் பொருளின்பன் வீடுமே தந்தருள்வாய்<br/>தந்திடுவாய் வரமதனை ஸ்கந்தகுருநாதா<br/>ஷண்முகா சரணம் சரணம் ஸ்கந்த குரோ<br/>காத்திடுவாய் காத்திடுவாய் ஸ்கந்தகுரு நாதா<br/>போற்றிடுவேன் போற்றிடுவேன் புவனகுரு நாதா<br/>போற்றி போற்றி ஸ்கந்தா போற்றி<br/>போற்றி போற்றி முருகா போற்றி<br/>அறுமுகா போற்றி அருட்பதம் அருள்வாய்<br/>தகப்பன் ஸ்வாமியே என் இதயத்துள் தங்கிடுவாய்<br/>ஸ்வாமி மலைதனில் சொன்னதனைச் சொல்லிடுவாய்<br/><br/>ராகம்: சகானா<br/><br/>சிவகுரு நாதா செப்பிடுவாய் ப்ரணவமதை<br/>அகக்கண் திறக்க அருள்வாய் உபதேசம்<br/>திக்கெலாம் வென்று திருச்செந்தில் அமர்ந்தோனே<br/>ஆறுமுக ஸ்வாமியுன்னை அருட்ஜோதியாய்க் காண<br/>அகத்துள்ளே குமரா நீ அன்புமயமாய் வருவாய்<br/>அமரத் தன்மையினை அனுக்ரஹித்திடுவாயே<br/>வேலுடைக் குமரா நீ வித்தையும் தந்தருள்வாய்<br/>வேல் கொண்டு வந்திடுவாய் காலனை விரட்டிடவே<br/>தேவரைக் காத்த திருச் செந்திலாண்டவனே<br/>திருமுருகன் பூண்டியிலே திவ்யஜோதியான கந்தா<br/>பரஞ் ஜோதியுங்காட்டி பரிபூர்ண மாக்கிடுவாய்<br/>திருமலை முருகா நீ திட ஞான மருள்புரிவாய்<br/>செல்வமுத்துக் குமரா மும்மலமகற்றிடுவாய்<br/>அடிமுடி யறியவொணா அண்ணா மலையோனே<br/>அருணாசலக் குமரா அருணகிரிக் கருளியவா<br/>திருப்பரங்கிரி குகனே தீர்த்திடுவாய் வினை முழுதும்<br/>திருத்தணி வேல்முருகா தீரனாய் ஆக்கிடுவாய்<br/>எட்டுக்குடிக் குமரா ஏவல்பில்லி சூனியத்தை<br/>பகைவர் சூதுவாதுகளை வேல்கொண்டு விரட்டிடுவாய்<br/>எல்லாப் பயங்களும் எனக்குக் கிடைத்திடவே<br/>எங்கும் நிறைந்த கந்தா என்கண் முருகா நீ<br/>என்னுள் ளறிவாய் நீ உள்ளொளியாய் வந்தருள்வாய்<br/>திருப்பேரூர் மாமுருகா திருவடியே சரணமய்யா<br/>அறிவொளியாய் வந்து நீ அகக்கண்ணைத் திறந்திடுவாய்<br/><br/>ராகம்: கல்யாணி<br/><br/>திருச்செந்தூர் ஷண்முகனே ஜகத்குருவிற் கருளியவா<br/>ஜகத்குரோ சிவகுமரா சித்தமல மகற்றிடுவாய்<br/>செங்கோட்டு வேலவனே சிவானுபூதி தாரும்<br/>சிக்கல் சிங்காரா ஜீவனைச் சிவனாக்கிடுவாய்<br/>குன்றக்குடிக் குமரா குருகுகனாய் வந்திடப்பா<br/>குமரகிரிப் பெருமானே மனத்தையும் மாய்த்திடுவீர்<br/>பச்சைமலை முருகா இச்சையைக் களைந்திடப்பா<br/>பவழமலை ஆண்டவனே பாவங்களைப் போக்கிடப்பா<br/>விராலிமலை ஷண்முகனே விரைவில் நீ வந்திடப்பா<br/>வயலூர் குமாரகுரோ ஞானவரமெனக் கருள்வீரே<br/>வெண்ணை மலைமுருகா மெய்வீட்டைத் தந்திடுவீர்<br/>கதிர்க்காம வேலவனே மனமாயை அகற்றிடுவாய்<br/>காந்த மலைக் குமரா கருத்துள் வந்திடுவீர்<br/>மயிலத்து முருகா நீ மனத்தகத்துள் வந்திடுவீர்<br/>கஞ்சமலை சித்தகுரோ கண்ணொளியாய் வந்திடுவீர்<br/>குமரமலை குருநாதா கவலையெல்லாம் போக்கிடுவீர்<br/>வள்ளிமலை வேல்முருகா வேல்கொண்டு வந்திடுவீர்<br/>வடபழனியாண்டனே வல்வினைகள் போக்கிடுவீர்<br/>ஏழுமலை யாண்டவனே எத்திக்கும் காத்திடுவீர்<br/>ஏழ்மை யகற்றி கந்தா எமபயம் போக்கிடுவீர்<br/>அசையாத நெஞ்சத்தில் அறிவாக நீ அருள்வாய்<br/>ஆறுபடைக் குமரா மயிலேறி வந்திடுவாய்<br/>பணிவதே பணியென்று பணித்தனை நீ எனக்கு<br/>பணிந்தேன் கந்தா உன்பாதம் பணிந்துவப்பேன்<br/>அருட்பெருஞ் ஜோதியே அன்பெனக் கருள்வாய்<br/><br/>ராகம்: ஆனந்தபைரவி<br/><br/>படர்ந்த அன்பினைநீ பரப்பிரம்மம் என்றனையே<br/>உலகெங்கு முள்ளது ஒருபொருள் அன்பேதான்<br/>உள்ளுயிராகி இருப்பதும் அன்பென்றாய்<br/>அன்பே குமரன் அன்பே ஸ்கந்தன்<br/>அன்பே ஓமெனும் அருள்மந்திரம் என்றாய்<br/>அன்பை உள்ளத்திலே அசையாது அமர்த்திடுமோர்<br/>சக்தியைத் தந்து தடுத்தாட் கொண்டிடவும்<br/>வருவாய் அன்பனாய் வந்தருள் ஸ்கந்தகுரோ<br/>யாவர்க்கும் இனியன்நீ யாவர்க்கும் எளியன்நீ<br/>யாவர்க்கும் வலியன்நீ யாவர்க்கு மானோய்நீ<br/>உனக்கொரு கோயிலைஎன் அகத்துள்ளே புனைவேனே<br/>சிவசக்திக் குமரா சரணம் சரணமையா<br/>அபாயம் தவிர்த்து தடுத்தாட் கொண்டருள்வாய்<br/>நிழல்வெயில் நீர்நெருப்பு மண்காற்று வானதிலும்<br/>பகைமையை அகற்றி அபயமளித்திடுவீர்<br/>உணர்விலே ஒன்றி என்னை நிர்மலமாக்கிடுவாய்<br/>யானென தற்ற மெய்ஞ் ஞானம தருள்வாய்நீ<br/>முக்திக்கு வித்தான முருகா கந்தா<br/><br/>ராகம்: கேதார கௌளம்<br/><br/>சதுர்மறை போற்றும் ஷண்முக நாதா<br/>ஆகமம் ஏத்தும் அம்பிகை புதல்வா<br/>ஏழையைக் காக்கநீ வேலேந்தி வந்திடுவாய்<br/>தாயாய்த் தந்தையாய் முருகா தக்கணம் நீ வருவாய்<br/>சக்தியும் சிவனுமாய்ச் சடுதியில் நீ வருவாய்<br/>பரம்பொருளான பாலனே ஸ்கந்தகுரோ<br/>ஆதிமூலமே அருவாய் உருவாய் நீ<br/>அடியனைக் காத்திட அறிவாய் வந்தருள்வாய்<br/>உள்ளொளியாய் முருகா உடனே நீ வா வா வா<br/>தேவாதி தேவா சிவகுரோ வா வா வா<br/>வேலாயுதத்துடன் குமரா விரைவில் நீ வந்திடப்பா<br/>காண்பன யாவுமாய்க் கண்கண்ட தெய்வமாய்<br/>வேதச் சுடரோய் மெய்கண்ட தெய்வமே<br/>மித்தையாம் இவ்வுலகை மித்தையென் றறிந்திடச்செய்<br/>அபயம் அபயம் கந்தா அபயமென் றலறுகின்றேன்<br/>அமைதியை வேண்டி அறுமுகவா வாவென்றேன்<br/>உன்துணை வேண்டினேன் உமையவள் குமரா கேள்<br/>அச்சம் அகற்றிடுவாய் அமைதியைத் தந்திடுவாய்<br/>வேண்டிய துன்னருளே அருள்வதுன் கடனேயாம்<br/>உன் அருளாலே உன்தாள் வணங்கிட்டேன்<br/>அட்டமா சித்திகளை அடியனுக்கருளிடப்பா<br/>அஜபை வழியிலே அசையாம லிருத்திவிடு<br/>சித்தர்கள் போற்றிடும் ஞானசித்தியும் தந்துவிடு<br/>சிவானந்தத் தேனில் திளைத்திடவே செய்துவிடு<br/>அருள்ஒளிக் காட்சியை அகத்துளே காட்டிவிடு<br/>அறிவை அறிந்திடும் அவ்வருளையும் நீ தந்துவிடு<br/>அனுக்ரஹித்திடுவாய் ஆதிகுரு நாதா கேள்<br/>ஸ்கந்தகுரு நாதா ஸ்கந்தகுரு நாதா<br/>தத்துவம் மறந்து தன்னையும் நான் மறந்து<br/>நல்லதும் கெட்டதும் நானென்பதும் மறந்து<br/>பாவ புண்ணியத்தோடு பரலோகம் மறந்திடச்செய்<br/>அருள்வெளி விட்டிவனை அகலா திருத்திடுவாய்<br/>அடிமையைக் காத்திடுவாய் ஆறுமுகக் கந்தகுரோ<br/>சித்தியிலே பெரிய ஞானசித்தி நீ அருள<br/>சீக்கிரமே வருவாய் சிவானந்தம் தருவாய்<br/>சிவானந்தம் தந்தருளி சிவசித்தராக்கிடுவாய்<br/>சிவனைப் போலென்னைச் செய்திடுவதுன் கடனே<br/>சிவசத் குருநாதா சிவசத் குருநாதா<br/><br/>ராகம்: ஷண்முகப்ரியா<br/><br/>ஸ்கந்த குருநாதா கதறுகிறேன் கேட்டிடுவாய்<br/>தாளினைப் பிடித்தேன் தந்திடு வரமெனக்கு<br/>திருவருட் சக்தியைத் தந்தாட் கொண்டிடுவாய்<br/>சத்ரு பகைவர்களை ஷண்முகா ஒழித்திட்டு<br/>கிழக்குத் திசையிலிருந்து க்ருபாகரா காப்பாற்றும்<br/>தென்கிழக்குத் திசையிலிருந்து தீனபந்தோ காப்பாற்றும்<br/>தென்திசையிலு மென்னைத் திருவருளால் காப்பாற்றும்<br/>தென்மேற்கிலு மென்னைத் திறன்வேலால் காப்பாற்றும்<br/>மேற்குத் திக்கிலென்னை மால்மருகா ரக்ஷ¢ப்பாய்<br/>வடமேற்கிலு மென்னை மயிலோனே ரக்ஷ¢ப்பாய்<br/>வடக்கிலென்னைக் காப்பாற்ற வந்திடுவீர் சத்குருவாய்<br/>வடகிழக்கில் எனக்காக மயில்மீது வருவீரே<br/><br/>ராகம்: பீம்ப்ளாஸ்<br/><br/>பத்துதிக்குத் தோறுமெனை பறந்துவந்து ரக்ஷ¢ப்பாய்<br/>என்சிகையையும் சிரசினையும் சிவகுரோ ரக்ஷ¢ப்பாய்<br/>நெற்றியும் புருவமும் நினதருள் காக்கட்டும்<br/>புருவங்களுக்கிடையே புருஷோத்தமன் காக்கட்டும்<br/>கண்களிரண்டையும் கந்தவேல் காக்கட்டும்<br/>நாசிகளிரண்டையும் நல்லவேல் காக்கட்டும்<br/>செவிகளிரண்டையும் சேவற்கொடி காக்கட்டும்<br/>கன்னங்களிரண்டையும் காங்கேயன் காக்கட்டும்<br/>உதட்டினையும் தான் உமாசுதன் காக்கட்டும்<br/>நாக்கை நம் முருகன் நயமுடன் காக்கட்டும்<br/>பற்களைக் கந்தன் பலம்கொண்டு காக்கட்டும்<br/>கழுத்தைக் கந்தன் கைகளால் காக்கட்டும்<br/>தோள்களிரண்டையும் தூய வேல் காக்கட்டும்<br/>கைகள் விரல்களைக் கார்த்திகேயன் காக்கட்டும்<br/>மார்பையும் வயிற்றையும் வள்ளிமணாளன் காக்கட்டும்<br/>மனத்தை முருகன்கை மாத்தடிதான் காக்கட்டும்<br/>ஹ்ருதயத்தில் கந்தன் இனிது நிலைத்திருக்கட்டும்<br/>உதரத்தை யெல்லாம் உமைமைந்தன் காக்கட்டும்<br/>நாபிகுஹ்யம் லிங்கம் நவயுடைக் குதத்தோடு<br/>இடுப்பை முழங்காலை இணையான கால்களையும்<br/>புறங்கால் விரல்களையும் பொருந்தும் உகிர் அனைத்தையுமே<br/>உரோமத் வாரமெலாம் உமைபாலா ரக்ஷ¢ப்பாய்<br/>தோல்ரத்தம் மஜ்ஜையையும் மாம்ஸமென்புமே தஸையும்<br/><br/>ராகம்: மோஹனம்<br/><br/>அறுமுகவா காத்திடுவீர் அமரர் தலைவா காத்திடுவீர்<br/>என் அஹங்காரமுமகற்றி அறிவொளியா யிருந்தும்<br/>முருகா வெனைக்காக்க வேல் கொண்டு வந்திடுவீர்<br/>பாபத்தைப் பொசுக்கிப் பாரெல்லாம் சிறப்புறவே<br/>ஓம் ஸௌம் சரவணபவ ஸ்ரீம் ஹ்ரீம் க்லீம் என்றும்<br/>க்லௌம் ஸௌம் நமஹவென்று சேர்த்திடடா நாள்தோறும்<br/>ஓமிருந்து நமஹவரை ஒன்றாகச் சேர்த்திடடா<br/>ஒன்றாகக் கூட்டியுமே உள்ளத்திலே இருத்தி<br/>ஒருமனத் தோடுநீ உருவையும் ஏத்திடடா<br/>முருகனின் மூலமிது முழுமனத் தோடேத்திட்டால்<br/>மும்மல மகன்றுவிடும் முக்தியுந்தன் கையிலுண்டாம்<br/>முக்தியை வேண்டியுமே எத்திக்கும் செல்ல வேண்டாம்<br/>முருகன் இருப்பிடமே முக்தித் தலமாகுமப்பா<br/>ஹ்ருதயத்தில் முருகனை இருத்திவிடு இக்கணமே<br/>இக்கணமே மூலமந்த்ரம் ஏத்திவிடு ஏத்திவிடு<br/>மூலமதை ஏத்துவோர்க்கு காலபய மில்லையடா<br/>காலனை நீ ஜயிக்க கந்தனைப் பற்றிடடா<br/>சொன்னபடிச் செய்தால் சுப்ரமண்ய குருநாதன்<br/>தண்ணொளிப் பெருஞ்சுடராய் உன்னுள்ளே தானிருப்பான்<br/>ஜகமாயை ஜயித்திடவே செப்பினேன் மூலமுமே<br/>மூலத்தை நீ ஜபித்தே முக்தனுமாகிடடா<br/>அக்ஷர லக்ஷமிதை அன்புடன் ஜபித்துவிடில்<br/>எண்ணிய தெலாம்கிட்டும் எமபய மகன்றோடும்<br/>மூவுலகும் பூஜிக்கும் முருகனருள் முன்னிற்கும்<br/>பூவுலகில் இணையற்ற பூஜ்யனுமாவாய் நீ<br/>கோடித்தரம் ஜபித்துக் கோடிகாண வேண்டுமப்பா<br/>கோடிகாணச் சொன்னதை நீ நாடிடுவாய் மனமே<br/>ஜன்மம் கடைத்தேற ஜபித்திடுவாய் கோடியுமே<br/>வேதாந்த ரகசியமும் வெளியாகுமுன்னுள்ளே<br/>வேத சூக்குமத்தை விரைவாகப் பற்றிடலாம்<br/>சுப்ரஹ்மண்யகுரு ஜோதியாயுள் தோன்றிடுவான்<br/>அருட்பெருஞ்ஜோதியான ஆறுமுக ஸ்வாமியுமே<br/>அந்தர் முகமிருந்து ஆட்கொள்வான் சத்தியமாய்<br/>சித்தியையும் முக்தியையும் ஸ்கந்தகுரு தந்திடுவான்<br/><br/>ராகம்: அடாணா<br/><br/>நின்னையே நான்வேண்டி நித்தமும் ஏத்துகிறேன்<br/>மெய்யறிவாகக் கந்தா வந்திடுவாய் இவனுளே நீ<br/>வந்திடுவாய் மருவிடுவாய் பகுத்தறிவாகவே நீ<br/>பகுத்தறி வோடிவனைப் பார்த்திடச் செய்திடப்பா<br/>பகுத்தறிவான கந்தன் பரங்குன்றில் இருக்கின்றாய்<br/>பழனியில் நீயும் பழம்ஜோதி யானாய் நீ<br/>பிரம்மனுக் கருளியவா ப்ரணவப் பொருளோனே<br/>பிறவா வரமருளி ப்ரம்ம மயமாக்கிடுவாய்<br/>திருச்செந்தூரில் நீ சக்திவேல் தாங்கி விட்டாய்<br/>பழமுதிர் சோலையில் நீ பரஞ்ஜோதி மயமானாய்<br/>ஸ்வாமி மலையிலே சிவஸ்வாமிக் கருளிய நீ<br/>குன்றுகள் தோறும் குருவாய் அமர்ந்திட்டோய்<br/>ஸ்கந்த குருநாதா ஸ்கந்தாஸ்ரம ஜோதியே<br/>பிறப்பையும் இறப்பையும் பெயர்த்துக் காத்திடுவாய்<br/>பிறவாமை என்கிற பெருவரம் நீ தந்திடுவாய்<br/>தத்துவக் குப்பையை மறந்திடச் செய்திடுவாய்<br/>எந்த நினைப்பையும் எரித்து நீ காத்திடுவாய்<br/>ஸ்கந்தா சரணம் ஸ்கந்தா சரணம்<br/>சரணம டைந்திட்டேன் சடுதியில் வாருமே<br/>சரவண பவனே சரவண பவனே<br/>உன்னருளாலே நான் உயிரோடிருக்கின்றேன்<br/>உயிருக்குயிரான கந்தா உன்னிலென்னைக் கரைத்திடப்பா<br/><br/>ராகம்: சிம்மேந்திர மத்யமம்<br/><br/>என்னிலுன்னைக் காண எனக்கு வரமருள்வாய்<br/>சீக்கிரம் வந்து சிவசித்தியும் தந்தருள்வாய்<br/>இடகலை பிங்கலை ஏதும் அறிந்திலேன் நான்<br/>இந்திரிய மடக்கி இருந்து மறிகிலேன் நான்<br/>ஸ்கந்தா உன் திருவடியைப் பற்றினேன் சிக்கெனவே<br/>சிக்கெனப் பற்றினேன் செப்பிடுவீர் உபதேசம்<br/>காமக் கசடுகள் யாவையும் களைந்திடுவாய்<br/>சித்த சுத்தியும் ஜபமும் தந்திடுவாய்<br/>நினைப்பெலாம் நின்னையே நினைந்திடச் செய்திடுவாய்<br/>திருமுருகா உன்னைத் திடமுற நினைத்திடவே<br/>திருவருள் தந்திடுவாய் திருவருள்தான் பொங்கிடவே<br/>திருவருள் ஒன்றிலே நிலைபெறச் செய்திடுவாய்<br/>நிலைபெறச் செய்திடுவாய் நித்யானந்தமதில்<br/>நித்யானந்தமே நின்னுரு வாகையினால்<br/>அத்வை தானந்தத்தில் இமைப்பொழுது ஆழ்த்திடுவாய்<br/>ஞான பண்டிதா நான்மறை வித்தகா கேள்<br/>ஸ்கந்த குருநாதா ஸ்கந்தகுருநாதா கேள்<br/>மெய்ப்பொருள் காட்டி மேன்மை அடைந்திடச்செய்<br/>வினைகள் யாவையுமே வேல்கொண்டு விரட்டிடுவாய்<br/>தாரித் திரியங்களையுன் தடிகொண்டு விரட்டிடுவாய்<br/>துக்கங்க ளனைத்தையும் தொலைதூரம் போக்கிடுவாய்<br/>பாப உடலைப் பரிசுத்த மாக்கிடுவாய்<br/>இன்ப துன்பத்தை இருவிழியால் விரட்டிடுவாய்<br/>ஆசைப் பேய்களை அறவே நசுக்கிடுவாய்<br/>அகந்தைப் பிசாசை அழித்து ஒழித்திடடா<br/>மெய்யருளாம் உன்னருளில் முருகா இருத்திடுவாய்<br/><br/>ராகம்: தன்யாஸி<br/><br/>கண்கண்ட தெய்வமே கலியுக வரதனே<br/>ஆறுமுக மானகுரோ அறிந்திட்டேனுன் மஹிமை<br/>இக்கணமே வருவாய் என்ஸ்கந்த குருவே நீ<br/>என்னைக் காத்திடவே எனக்கு நீ அருளிடவே<br/>அரைக் கணத்தில் நீயும் ஆடி வருவாயப்பா<br/>வந்தெனைத் தடுத்து வலிய ஆட்கொள் வரதகுரோ<br/>அன்புத் தெய்வமே ஆறுமுக மானவனே<br/>சுப்ரஹ் மண்யனே சோகம் அகற்றிடுவாய்<br/>ஞான ஸ்கந்தரே ஞானம் அருள்வாய் நீ<br/>ஞான தண்ட பாணியே என்னை ஞான பண்டிதனாக்கிடுவாய்<br/>அகந்தையெல்லா மழித்து அன்பினை ஊட்டிடுவாய்<br/>அன்பு மயமாக்கி ஆட்கொள்ளு வையப்பா<br/>அன்பைஎன் உள்ளத்தில் அசைவின்றி நிறுத்திவிடு<br/>அன்பையே கண்ணாக ஆக்கிக் காத்திடுவாய்<br/>உள்ளும் புறமும் உன்னருளாம் அன்பையே<br/>உறுதியாக நானும் பற்றிட உவந்திடுவாய்<br/>எல்லையில்லாத அன்பே இறைவெளி என்றாய் நீ<br/>அங்கிங்கெனாதபடி எங்கும் அன்பென்றாய்<br/>அன்பே சிவமும் அன்பே சக்தியும்<br/>அன்பே ஹரியும் அன்பே பிரமனும்<br/>அன்பே தேவரும் அன்பே மனிதரும்<br/>அன்பே நீயும் அன்பே நானும்<br/>அன்பே சத்தியம் அன்பே நித்தியம்<br/>அன்பே சாந்தம் அன்பே ஆனந்தம்<br/>அன்பே மௌனம் அன்பே மோக்ஷம்<br/>அன்பே ப்ரமமும் அன்பே அனைத்துமென்றாய்<br/>அன்பிலாத இடம் அங்குமிங்கு மில்லையென்றாய்<br/>எங்கும் நிறைந்த அன்பேஎன் குருநாதனப்பா<br/>அன்பில் உறையும் அருட்குரு நாதரே தான்<br/>ஸ்கந்தாஸ் ரமத்தில் ஸ்கந்தகுரு வானான்காண்<br/>மூவரும் தேவரும் முனிவரும் போற்றிடவே<br/>ஸ்கந்தாஸ் ரமந்தன்னில் ஸ்கந்த ஜோதியுமாய்<br/>ஆத்ம ஜோதியுமாய் அமர்ந்திட்ட ஸ்கந்தகுரு<br/>இருளை அகற்றவே எழுந்திட்ட எங்கள் குரு<br/>எல்லை யில்லாதஉன் இறைவெளியைக் காட்டிடுவாய்<br/>முக்தியைத் தந்திடுவாய் மூவரும் போற்றிடவே<br/>நம்பினேன் உன்னையே நம்பினேன் ஸ்கந்தகுரோ<br/>உனையன்றி இவ்வுலகில் ஒன்றுமில்லை என்றுணர்ந்தேன்<br/><br/>ராகம்: காம்போதி<br/><br/>நன்கறிந்து கொண்டேன் நானும் உனதருளால்<br/>விட்டிட மாட்டேன் கந்தா வீட தருள்வீரே<br/>நடுனெற்றித் தானத்து நானுனைத் த்யானிப்பேன்<br/>ப்ரம்ம மந்திரத்தைப் போதித்து வந்திடுவாய்<br/>சுழுமுனை மார்க்கமாய் ஜோதியை காட்டிடுவாய்<br/>சிவயோகி யாகஎனைச் செய்திடும் குருநாதா<br/>ஆசை அறுத்து அரனடியைக் காட்டிவிடும்<br/>மெய்யடி யராக்கி மெய் வீட்டில் இருத்திவிடும்<br/>கொங்கு நாட்டிலே கோயில் கொண்ட ஸ்கந்தகுரோ<br/>கொல்லிமலை மேலே குமரகுரு வானவனே<br/>கஞ்சமலை சித்தர் போற்றும் ஸ்கந்தகிரி குருநாதா<br/>கருவூரார் போற்றும் காங்கேயா கந்தகுரோ<br/>மருதமலைச் சித்தன் மகிழ்ந்துபணி பரமகுரோ<br/>சென்னிமலைக் குமரா சித்தர்க் கருள்வோனே<br/>சிவவாக்கிய சித்தருனைச் சிவன் மலையில் போற்றுவரே<br/>பழனியில் போகருமே பாரோர்வாழப் ப்ரதிஷ்டித்தான்<br/>புலிப்பாணி சித்தர்களால் புடை சூழ்ந்த குமரகுரோ<br/>கொங்கில் மலிந்திட்ட ஸ்கந்த குருநாதா<br/>கள்ளம் கபடமற்ற வெள்ளையுள்ளம் அருள்வீரே<br/>கற்றவர்க ளோடென்னைக் களிப்புறச் செய்திடுமே<br/>உலகெங்கும் நிறைந்திருந்தும் கந்தகுரு உள்ளஇடம்<br/>ஸ்கந்தகிரி என்பதை நான் கண்டுகொண்டேன் கண்டுகொண்டேன்<br/><br/>ராகம்: ஹம்ஸானந்தி<br/><br/>நால்வர் அருணகிரி நவமிரண்டு சித்தர்களும்<br/>பக்தர்களும் போற்றும் பழிநிமலை முருகா கேள்<br/>கொங்குதேசத்தில் குன்றுதோறும் குடிகொண்டோய்<br/>சீலம் நிறைந்த சேலம்மா நகரத்தில்<br/>கன்னிமார் ஓடையின்மேல் ஸ்கந்தகிரி அதனில்<br/>ஸ்கந்தாஸ் ரமத்தினிலே ஞானஸ்கந்த சத்குருவாய்<br/>அமர்ந்திருக்கும் ஜோதியே ஆதிமூல மானகுரோ<br/>அயர்ச்சியை நீக்கிடுவாய் என் தளர்ச்சியை அகற்றிடுவாய்<br/>சுகவனேசன் மகனே சுப்ரமண்ய ஜோதியே<br/>பேரின்ப மகிழ்ச்சியையும் பெருகிடச் செய்திடப்பா<br/>பரமானந்த மதில்எனை மறக்க பாலிப்பாய்<br/>மால் மருகா வள்ளி மணவாளா ஸ்கந்தகுரோ<br/>சிவகுமரா உன்கோயில் ஸ்கந்தகிரி என்றுணர்ந்தேன்<br/>ஜோதிப் பிழம்பான சுந்தரனே பழனியப்பா<br/>பழம்நீ என்றதினால் பழனிமலை யிருந்தாயோ<br/>திருவா வினன்குடியில் திருமுருகனானாயோ<br/>குமரா முருகா குருகுகா வேலவனே<br/>அகத்தியர்க் குத்தந்து ஆட்கொண்டாய் தமிழகத்தை<br/>கலியுக வரதனென்று கலசமுனி உனைப்புகழ்ந்தான்<br/>ஔவைக்கு அருள் செய்த அறுமுருகா ஸ்கந்தகுரோ<br/>ஒழுக்கமொடு கருணையையும் தவத்தையும் தந்தருள்வாய்<br/>போகருக்கருள் செய்த புவன சுந்தரனே<br/>தண்டபாணித் தெய்வமே தடுத்தாட் கொண்டிடப்பா<br/>ஆண்டிக் கோலத்தில் அணைத்திடுவாய் தண்டுடனே<br/>தெய்வங்கள் போற்றிடும் தண்டாயுத ஜோதியே<br/>ஸ்கந்தகிரி மேலே ஸ்கந்தஜோதி யானவனே<br/>கடைக்கண்ணால் பார்த்திடப்பா கருணையுள்ள ஸ்கந்தகுரோ<br/><br/>ராகம்: பிலஹரி<br/><br/>ஏழையைக் காத்திடப்பா ஏத்துகிறேன் உன்நாமம்<br/>உன்னையன்றி வேறொன்றை ஒருபோதும் நம்புகிலேன்<br/>கண்கண்ட தெய்வமே கலியுக வரதனே<br/>கந்தனென்ற பேர்சொன்னால் கடிதாக நோய்தீரும்<br/>புவனேஸ்வரி மைந்தா போற்றினேன் திருவடியை<br/>திருவடியை நம்பினேன் திருவடி சாக்ஷ¢யாக<br/>புவனமாதா மைந்தனே புண்ணிய மூர்த்தியேகேள்<br/>நின் நாமம் ஏத்துவதே நான்செய்யும் தவமாகும்<br/>நாத்தழும் பேறவே ஏத்திடுவேன் நின்நாமம்<br/>முருகா முருகாவென்றே மூச்செல்லாம் விட்டிடுவேன்<br/>உள்ளும் புறமும் ஒருமுருகனையே காண்பேன்<br/>அங்கிங் கெள்தபடி எங்குமே முருகனப்பா<br/>முருகன் இலாவிட்டால் மூவுலக மேதப்பா<br/>அப்பப்பா முருகாநின் அருளே உலகமப்பா<br/>அருளெல்லாம் முருகன் அன்பெல்லாம் முருகன்<br/>ஸ்தாவர ஜங்கமாய் ஸ்கந்தனாய் அருவுருவாய்<br/>முருகனாய் முதல்வனாய் ஆனவன் ஸ்கந்தகுரு<br/>ஸ்கந்தாஸ் ரமமிருக்கும் ஸ்கந்தகுரு அடிபற்றிச்<br/>சரணம் அடைந்தவர்கள் ஸாயுஜ்யம் பெற்றிடுவர்<br/>சத்தியம் சொல்கின்றேன் சந்தேக மில்லையப்பா<br/>வேதங்கள் போற்றிடும் வடிவேலன் முருகனை நீ<br/>சந்தேக மில்லாமல் சத்தியமாய் நம்பிடுவாய்<br/>சத்திய மானதெய்வம் ஸ்கந்த குருநாதன்<br/>சத்தியம் காணவே நீ சத்தியமாய் நம்பிடப்பா<br/><br/>ராகம்: சுப பந்து வராளி<br/><br/>சத்தியம் வேறல்ல ஸ்கந்தகுரு வேறல்ல<br/>ஸ்கந்தகுருவே சத்தியம் சத்தியமே ஸ்கந்தகுரு<br/>சத்தியமாய்ச் சொன்னதை சத்தியமாய் நம்பியே<br/>சத்தியமாய் ஞானமாய் சதானந்த மாகிவிடு<br/>அழிவற்ற ப்ரம்மமாய் ஆக்கி விடுவான் முருகன்<br/>திருமறைகள் திருமுறைகள் செப்புவதும் இதுவேதான்<br/>ஸ்கந்தகுரு கவசமதை சொந்தமாக்கிக் கொண்டுநீ<br/>பொருளுணர்ந்து ஏத்திடப்பா பொல்லாப்பு வினையகலும்<br/>பிறவிப் பிணியகலும் ப்ரம்மானந்த முண்டு<br/>இம்மையிலும் மறுமையிலும் இமையோருன்னைப் போற்றிடுவர்<br/>மூவருமே முன்னிற்பர் யாவருமே பூஜிப்பர்<br/>அனுதினமும் கவசத்தை அன்புடன் ஏத்திடப்பா<br/>சிரத்தா பக்தியுடன் சிந்தையொன்றிச் செப்பிடப்பா<br/>கவலைய கன்றிடுமே கந்தனருள் பொங்கிடுமே<br/>பிறப்பும் இறப்பும் பிணிகளும் தொலைந்திடுமே<br/>கந்தன் கவசமே கவசமென்று உணர்ந்திடுவாய்<br/>கவசம் ஏத்திவீரேல் கலியை ஜெயித்திடலாம்<br/>கலியென்ற அரக்கனைக் கவசம் விரட்டிடுமே<br/>சொன்னபடிச் செய்து சுகமடைவாய் மனமேநீ<br/>ஸ்கந்தகுரு கவசத்தைக் கருத்தொன்றி ஏத்துவோர்க்கு<br/>அஷ்டைஸ் வர்யந்தரும் அந்தமில்லா இன்பந்தரும்<br/>ஆல்போல் தழைத்திடுவன் அறுகுபோல் வேறோடிடுவன்<br/>வாழையடி வாழையைப்போல் வம்சமதைப் பெற்றிடுவன்<br/>பதினாறும் பெற்றுப் பல்லாண்டு வாழ்ந்திடுவன்<br/>சாந்தியும் சௌக்யமும் ஸர்வமங்களமும் பெருகிடுமே<br/><br/>ராகம்: கானடா<br/><br/>ஸ்கந்தகுரு கவசமிதை கருத்துறுத்தி ஏற்றுவீரேல்<br/>கர்வம் காமக்ரோதம் கலிதோஷ மகற்றுவிக்கும்<br/>முன்செய்த வினையகன்று முருகனருள் கிட்டிவிடும்<br/>அறம்பொருள் இன்பம்வீடு அதிசுலப மாய்க்கிட்டும்<br/>ஆசாரம் சீலமுடன் ஆதிநேம நிஷ்டையுடன்<br/>கள்ளமிலா வுளத்தோடு கந்தகுரு கவசந்தன்னை<br/>சிரத்தா பக்தியுடன் சிவகுமரனை நினைத்துப்<br/>பாராயணம் செய்வீரேல் பார்க்கலாம் கந்தனையும்<br/>கந்தகுரு கவசமிதை மண்டலம் நிஷ்டையுடன்<br/>பகலிரவு பாராமல் ஒருமனதாய் பகருவீரேல்<br/>திருமுருகன் வேல்கொண்டு திக்குகள் தோறும் நின்று<br/>காத்திடுவான் கந்தகுரு கவலையில்லை நிச்சயமாய்<br/>ஞான ஸ்கந்தனின் திருவடியை நம்பியே நீ<br/>கந்தகுரு கவசந்தன்னை ஓதுவதே தவமெனவே<br/>உணர்ந்துகொண்டு ஓதுவையேல் உனக்குப்பெரிதான<br/>இகபர சுகமுண்டாம் என்னாளும் துன்பமில்லை<br/>இன்பம் பெருகிவிடும் இஷ்டசித்தி கூடிவிடும்<br/>பிறவிப் பிணியகற்றி ப்ரம்ம நிஷ்டையும் தந்து<br/>காத்து ரக்ஷ¢க்கும் கந்தகுரு கவசமே<br/><br/>ராகம்: காபி<br/><br/>கவலையை விட்டுநீ கந்தகுரு கவசமிதை<br/>இருந்த படியிருந்து ஏத்திவிடு ஏத்தினால்<br/>தெய்வங்கள் தேவர்கள் சித்தர்கள் பக்தர்கள்<br/>போற்றிடுவர் ஏவலுமே புரிந்திடுவர் நிச்சயமாய்<br/>ஸ்கந்தகுரு கவசம் சம்சயப் பேயோட்டும்<br/>அஞ்ஞானமும் அகற்றி அருள் ஒளியும் காட்டும்<br/>ஞான ஸ்கந்தகுரு நானென்று முன்நிற்பன்<br/>உள்ளொளியா யிருந்து உன்னிலவனாகிடுவன்<br/><br/>ராகம்: மத்தியமாவதி<br/><br/>தன்னில் உனைக்காட்டி உன்னில் தனைக்காட்டி<br/>எங்கும் தனைக்காட்டி எங்குமுனைக் காட்டிடுவன்<br/>ஸ்கந்தஜோதி யானகந்தன் கந்தகிரி யிருந்து<br/>தண்டாயுதம் தாங்கி தருகின்றான் காட்சியுமே<br/>கந்தன் புகழ் பாடக் கந்தகிரி வாருமினே<br/>கந்தகிரி வந்துநிதம் கண்டுய்ம்மின் ஜகத்தீரே<br/>கலிதோஷ மகற்றுவிக்கும் கந்தகுரு கவசமிதை<br/>பாராயணம் செய்து பாரில் புகழ்பெறுமின்<br/>ஸ்கந்தகுரு கவசபலன் பற்றறுத்துப் பரம்கொடுக்கும்<br/>ஒருதரம் கவசமோதின் உள்ளழுக்குப் போகும்<br/>இருதரம் ஏத்துவீரேல் எண்ணியதெலாம் கிட்டும்<br/>மூன்றுதர மோதின் முன்னிற்பன் ஸ்கந்தகுரு<br/>நான்முறை யோதி தினம் நல்லவரம் பெறுவீர்<br/>ஐந்துமுறை தினமோதி பஞ்சாக்ஷரம் பெற்று<br/>ஆறுமுறை யோதி ஆறுதலைப் பெற்றிடுவீர்<br/>ஏழு முறை தினமேத்தின் எல்லாம் வசமாகும்<br/>எட்டுமுறை ஏத்தில் அட்டமா ஸித்திகிட்டும்<br/>ஒன்பது தரமோதின் மரணபயமொழியும்<br/>பத்துதர மோதி நித்தம் பற்றறுத்து வாழ்வீரே<br/>கன்னிமார் ஓடையிலே நீராடி நீறுபூசிக்<br/>கந்தகுரு கவசமோதி கந்தகிரி ஏறிவிட்டால்<br/>முந்தை வினையெல்லாம் கந்தன் அகற்றிடுவான்<br/>நிந்தைகள் நீங்கிவிடும் நிஷ்டையுமே கைகூடும்<br/>கன்னிமார் ஓடைநீரை கைகளில் நீஎடுத்துக்<br/>கந்தனென்ற மந்திரத்தைக் கண்மூடி உருவேற்றி<br/>உச்சியிலும் தெளித்து உட்கொண்டு விட்டால்உன்<br/>சித்த மலம் ஒடுக்கும் சித்தசுத்தியும் கொடுக்கும்<br/>கன்னிமார் தேவிகளைக் கன்னிமார் ஓடையிலே<br/>கண்டு வழிபட்டு கந்தகிரி யேறிடுவீர்<br/>கந்தகிரி யேறிஞான ஸ்கந்தகுரு கவசமிதை<br/>பாராயணம் செய்துலகில் பாக்யமெலாம் பெற்றிடுவீர்!<br/>
<br/></ul>
<hr noshade=""/> <br/>
This file was last edited on 12 Nov. 2018. <br/>
Feel free to send the corrections to the webmaster. <br/>
</a></body></html>