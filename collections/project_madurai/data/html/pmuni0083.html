<!DOCTYPE HTML PUBLIC "-//W3C//DTD HTML 3.2//EN">

<!-- Project Madurai -->
<!-- Copyright (c) 1998-2000 All Rights Reserved -->
<!-- Author : K. Kalyanasundaram-->
<html>
<head>
<meta content="text/html; charset=utf-8" http-equiv="Content-Type"/>
<meta content="K. Kalyanasundaram" name="Author"/>
<title> cittar pAtalkaL Series -part II (paTTinattAr pATalkaL) (in tamil script, unicode / utf-8 format)
</title>
</head>
<body>
<body bgcolor="white" text="#800000">
</body>
<center><img src="pmdr0.gif"/></center>
<hr noshade="" width="50%"/>
<a name="Top">
<center>
<h2>cittar pAtalkaL Series -part II (paTTinattAr pATalkaL)<br/>
in Tamil Script, unicode/utf-8 format <br/><br/>
சித்தர் பாடல்கள் தொகுப்பு - II <br/>பட்டினத்துப் பிள்ளையார் (பட்டினத்தார்) அருளியது </h2>
<hr noshade="" width="50%"/><br/>
</center>
<hr noshade="" size="4"/>
Etext Preparation (input) : Mr. K. Kalyanasundaram, Lausanne, Switzerland.<br/>
Etext Preparation (proof-reading) : Mr. S. Anbumani, Blacksburg, Virginia, U.S.A.<br/>
Etext Preparation (webpage) : Mr. K. Kalyanasundaram, Lausanne, Switzerland<br/>
<br/>
This webpage presents the Etext in Tamil script  but in Unicode encoding.<br/> 
To view the Tamil text correctly you need to set up the following: <br/>
i). You need to have Unicode fonts containing Tamil Block (Latha,<br/>
Arial Unicode MS, TSCu_Inaimathi, Code2000, UniMylai,...) installed on your computer <br/>
and the OS capable of rendering Tamil Scripts (Windows 2000 or Windows XP). <br/>
<br/>
ii)Use a browser that is capable of handling UTF-8 based pages<br/>
(Netscape &gt;4.6, Internet Explorer 5) with the Unicode Tamil font
chosen as the default font for the UTF-8 char-set/encoding view. <br/>.
In case of difficulties send an email request to <a href="mailto:kalyan@geocities.com">kalyan@geocities.com</a><br/>
<br/>

© Project Madurai 1998-2000<br/>
Project Madurai is an open, voluntary, worldwide initiative devoted<br/>
to preparation of electronic texts of tamil literary works and to<br/>
distribute them free on the Internet. Details of Project Madurai are<br/>
available at the website http://www.tamil.net/projectmadurai<br/>
<br/>
You are welcome to freely distribute this file, provided this<br/>
header page is kept intact.<br/>
<hr noshade=""/>
<h3>திருப்பாடல் திரட்டு<br/>
பட்டினத்துப் பிள்ளையார் (பட்டினத்தார்) அருளியது</h3>
<ul>1. திருவேகம்பமாலை<br/>
2. திருத்தில்லை<br/>
3. முதலாவது கோயிற்றிருவகவல்<br/>
4. இரண்டாவது கோயிற்றிருவகவல்<br/>
5. மூன்றாவது கோயிற்றிருவகவல்<br/>
6. நான்காவது கச்சித் திருஅகவல்<br/>
7. அருட்புலம்பல் - முதல்வன் முறையீடு<br/>
8. அருட்புலம்பல் - மகடூஉ முதலாக உள்ளது</ul>
<center><hr width="50%"/></center>
<h3>1.  திருவேகம்பமாலை
</h3>
அறந்தா னியற்று மவனிலுங்கோடி யதிகமில்லந்<br/>
துறந்தான், அவனின் சதகோடி யுள்ளத்துறவுடையோன்;<br/>
மறந்தா னறக்காற் றறிவோடிருந்திரு வாதனையற்று<br/>
இறந்தான் பெருமையையென் சொல்லுவேன் ? கச்சியேகம்பனே ! 1<br/>
<br/>
கட்டியணைத்திடும் பெண்டிரு மக்களுங் காலத்தச்சன்<br/>
வெட்டிமுறிக்கு மரம்போற் சரீரத்தை வீழ்த்திவிட்டாற்<br/>
கொட்டிமுழக்கி யழுவார்; மயானங் குறுகியப்பால்<br/>
எட்டி யடிவைப்ப ரோ? யிறைவா ! கச்சியேகம்பனே. 2<br/>
<br/>
கைப்பிடி நாயகன் தூங்கையிலே யவன்கையெடுத்து<br/>
அப்புறங்தன்னி லசையாமல் முன்வைத் தயல்வளவில்<br/>
ஒப்புடன்சென்று துயில்நீத்துப் பின்வந் துறங்குவளை<br/>
எப்படிநான் நம்புவேன்? இறைவா ! கச்சியேகம்பனே ! 3<br/>
<br/>
நன்னாரில் பூட்டிய சூத்திரப்பாவை நன்னார்தப்பினால்<br/>
நன்னாலுமாடிச் சலித்திடுமோ அந்தத் தன்மையைப்போல்<br/>
உன்னால்யானுந் திரிவதல்லால் மற்றுனைப் பிரிந்தால்<br/>
என்னாலிங் காவதுண்டோ? இறைவா ! கச்சியேகம்பனே ! 4<br/>
<br/>
நல்லா ரிணக்கமும், நின்பூசை நேசமும், ஞானமுமே<br/>
அல்லாது வேறு நிலையுளதோ? அகமும், பொருளும்<br/>
இல்லாளும் சுற்றமும் மைந்தரும் வாழ்வும் எழிலுடம்பும்<br/>
எல்லாம் வெளிமயக்கே இறைவா, கச்சியேகம்பனே ! 5<br/>
<br/>
பொல்லாதவன், நெறி நில்லாதவன், ஐம்புலன்கள்தமை<br/>
வெல்லாதவன், கல்வி கல்லாதவன், மெய்யடியவர்பால்<br/>
செல்லாதவன், உண்மை சொல்லாதவன், நின்திருவடிக்கன்பு<br/>
இல்லாதவன், மண்ணிலேன்பிறந்தேன் ! கச்சியேகம்பனே ! 6<br/>
<br/>
பிறக்கும்பொழுது கொடுவந்த தில்லை, பிறந்து மண்மேல்<br/>
இறக்கும்பொழுது கொடுபோவ தில்லை; இடைநடுவில்<br/>
குறிக்குமிச் செல்வஞ் சிவன் தந்ததென்று கொடுக்கறியாது<br/>
இறக்குங் குலாமருக் கென்சொல்லுவேன் ? கச்சியேகம்பனே ! 7<br/>
<br/>
அன்னவிசார மதுவேவிசாரம் அதுவொழிந்தால்<br/>
சொன்ன விசாரந் தொலையா விசாரம் நல்தோகையரைப்<br/>
பன்னவிசாரம் பலகால் விசாரமிப் பாவிநெஞ்சக்கு<br/>
என்னவிசாரம் வைத்தாய் இறைவா, கச்சியேகம்பனே ! 8<br/>
<br/>
கல்லாப் பிழையும், கருதாப் பிழையும், கசிந்துருகி<br/>
நில்லாப் பிழையு நினையாப் பிழையும், நின்னஞ்செழுத்தைச்<br/>
சொல்லாப் பிழையுந், துதியாப் பிழையுந், தொழாப் பிழையும்<br/>
எல்லாப் பிழையும் பொறுத்தருள்வாய் கச்சியேகம்பனே. 9<br/>
<br/>
மாயநட் போரையும் மாயா மலமெனும் மாதரையும்<br/>
வீயவிட்டோடி வெளியே புறப்பட்டு மெய்யருளாம்<br/>
தாயுடன் சென்றுபின் தாதையைக் கூடிப்பின் தாயைமறந்<br/>
தேயும தேநிட்டை, யென்றா னெழிற் கச்சியேகம்பனே. 10<br/>
<br/>
வரிக்கோல வேல்விழியார் அநுராக மயக்கிற்சென்று<br/>
சரிக்கோதுவேன் எழுத்தஞ்சுஞ் சொலேன், தமியேனுடலம்<br/>
நரிக்கோ? கழுகுபருந்தினுக்கோ? வெய்யநாய் தனக்கோ?<br/>
எரிக்கோ? இரையெதற்கோ? இறைவா, கச்சியேகம்பனே. 11<br/>
<br/>
காதென்று மூக்கென்று கண்ணென்று காட்டியென் கண்ணெதிரே<br/>
மாதென்று சொல்லி வருமாயை தன்னை மறலிவிட்ட<br/>
தூதென் றெண்ணாமற் ககமென்று நாடுமித் துர்ப்புத்தியை<br/>
ஏதென் றெடுத்துரைப்பேன்? இறைவா, கச்சியேகம்பனே. 12<br/>
<br/>
ஊருஞ் சதமல்ல, உற்றார் சதமல்ல, உற்றுப்பெற்ற<br/>
பேருஞ் சதமல்ல, பெண்டீர் சதமல்ல, பிள்ளைகளும்<br/>
சீருஞ் சதமல்ல, செல்வஞ் சதமல்ல, தேசத்திலே<br/>
யாருஞ் சதமல்ல, நின்தாள் சதங்கச்சி யேகம்பனே. 13<br/>
<br/>
சீறும்வினையது பெண்ணுரு வாகித் திரண்டுருண்டு<br/>
கூறுமுலையு மிறைச்சியு மாகிக் கொடுமையினால்<br/>
பீறுமலமு முதிரமுஞ் சாயும் பெருங்குழிவிட்டு<br/>
ஏறுங்கரைகண்டி லேன், இறைவா, கச்சியேகம்பனே. 14<br/>
<br/>
பொருளுடை யோரைச் செயலினும் வீரரைப் போர்க்களத்தும்<br/>
தெருளுடை யோரை முகத்தினுந் தேர்ந்து தெளிவதுபோல்<br/>
அருளுடை யோரைத் தவத்திற் குணத்தி லருளிலன்பில்<br/>
இருளுறு சொல்லினுந் காணத்தகுங் கச்சி யேகம்பனே. 15<br/>
<br/>
பருத்திப் பொதியினைப்போலே வயிறுபருக்கத் தங்கள்<br/>
துருத்திக்கு அறுசுவை போடுகின்றார், துறந்தோர்தமக்கு<br/>
வருத்தி யமுதிடமாட்டார், அவரையிம் மாநிலத்தில்<br/>
இருத்திக் கொண்டேனிருந்தா யிறைவா! கச்சியேகம்பனே. 16<br/>
<br/>
பொல்லா விருளகற் றுங்கதிர் கூகையென் புட்கண்ணினுக்கு<br/>
அல்லா யிருந்திடு மாறொக்குமே அறிவோ ருளத்தில்<br/>
வல்லா ரறியார் தமக்கு மயக்கங் கண்டாய்,<br/>
எல்லாம் விழிமயக் கேயிறைவா, கச்சி யேகம்பனே. 17<br/>
<br/>
வாதுக்குச் சண்டைக்குப் போவார், வருவார் வழக்குரைப்பர்;<br/>
தீதுக் குதவியுஞ் செய்திடுவார், தினந்தேடி ஒன்று<br/>
மாதுக் களித்து மயங்கிடுவார் விதி மாளுமட்டும்<br/>
ஏதுக்கிவர் பிறந்தார்? இறைவா, கச்சியேகம்பனே. 18<br/>
<br/>
ஓயாமற் பொய்சொல்வர், நல்லோரை நிந்திப்பர், உற்றுப்பெற்ற<br/>
தாயாரை வைவர், சதியாயிரஞ் செய்வார், சாத்திரங்கள்<br/>
ஆயார், பிறர்க்குபகாரஞ் செய்யார், தமையண்டி னர்க்கொன்<br/>
றீயா ரிருந்தென்ன போயென்னகாண் கச்சி யேகம்பனே. 19<br/>
<br/>
அப்பென்றும் வெண்மையதாயினும் ஆங்கந்நிலத்தியல் பாய்த்<br/>
தப்பின்றியே குணவேற்றுமை தான்பல சார்தலினால்<br/>
செப்பில் அபக்குவம் பக்குவமாயுள்ள சீவரிலும்<br/>
இப்படி யே நிற்பன் எந்தைபிரான் கச்சியேகம்பனே. 20<br/>
<br/>
நாயாய்ப் பிறந்திடில் நல்வேட்டை யாடிநயம் புரியும்<br/>
தாயார வயிற்றில் நாராய்ப் பிறந்தபின் கம்பன்னராய்க்<br/>
காயாமரமும் வறளாங் குளமும் கல்லாவு மன்ன<br/>
ஈயாமனிதரை யேன் படைத்தாய்? கச்சி யேகம்பனே. 21<br/>
<br/>
ஆற்றில் கரைத்த புளியாக்கிடாமலென் னன்பை யெல்லாம்<br/>
போற்றித் திருவுளம் பற்றுமை யாபுர மூன்றெரித்துக்<br/>
கூற்றைப் பணிகொளுந் தாளுடையாய், குன்றவில்லுடையாய்<br/>
ஏற்றுக் கொடியுடையாய், இறைவா ! கச்சியேகம்பனே. 22<br/>
<br/>
பெண்ணாகி வந்தொரு மாயப்பி சாசும் பிடித்திட்டென்னைக்<br/>
கண்ணால் வெருட்டி முலையால் மயக்கிக் கடிதடத்துப்<br/>
புண்ணாங் குழியிடைத் தள்ளி என்போதப்பொருள் பறிக்க<br/>
எண்ணா துனைமறந் தேனிறைவா ! கச்சியேகம்பனே. 23<br/>
<br/>
நாவார வேண்டு மிதஞ்சொல்லுவார் உனைநான் பிரிந்தாற்<br/>
சாவேனென் றேயிருந்தொக்கவுண் பார்கள்கைதான் வறளின்<br/>
போய்வாரு மென்று நடுத்தலைக் கேகுட்டும் பூவையர்க்கு<br/>
ஈவார் தலைவிதியோ? இறைவா, கச்சியேகம்பனே. 24<br/>
<br/>
கல்லார் சிவகதை, நல்லோர் தமக்குக் கனவிலும்மெய்<br/>
சொல்லார், பசித்தவர்க் கன்னங் கொடார், குருசொன்னபடி<br/>
நில்லார், அறத்தை நினையார், நின்நாமம் நினைவில்சற்றும்<br/>
இல்லா ரிருந்தென்? இறந்தென்? புகல், கச்சியேகம்பனே. 25<br/>
<br/>
வானமு தத்தின் சுவையறி யாதவர் வன்கனியின்<br/>
தானமு தத்தின் சுவையெண்ணல் போலத் தனித்தனியே<br/>
தேனமு தத்தின் தெளிவாய ஞானஞ் சிறிதுமில்லார்க்<br/>
ஈனமு தச்சுவை நன்று அல்லவோ? கச்சியேகம்பனே. 26<br/>
<br/>
ஊற்றைச் சரீரத்தை யாபாசக் கொட்டிலை யூன்பொதிந்த<br/>
பீற்றற் து ருத்தியைச் சோறிடுந் தோற்பையைப் பேசரிய<br/>
காற்றிற் பொதிந்த நிலையற்ற பாண்டத்தைக் காதல் செய்தே<br/>
யேற்றித் திரிந்துவிட் டேனிறைவா, கச்சியேகம்பனே. 27<br/>
<br/>
சொல்லால் வருங்குற்றஞ் சிந்தனையால் வருந்தோடஞ்செய்த<br/>
பொல்லாத தீவினை பார்வையிற் பாவங்கள் புண்ணியநூல்<br/>
அல்லாத கேள்வியைக் கேட்டிடுந் தீங்குகள் ஆயவுமற்று<br/>
எல்லாப் பிழையும் பொறுத்தருள் வாய் கச்சியேகம்பனே, 28<br/>
<br/>
முட்டற்ற மஞ்சளை யெண்ணெயிற்கூட்டி முகமினுக்கி<br/>
மெட்டிட்டுப் பொட்டிட்டுப் பித்தளையோலை விளக்கியிட்டுப்<br/>
பட்டப் பகலில் வெளிமயக் கேசெயும் பாவையர்மேல்<br/>
இட்டத்தை நீதவிர்ப்பாய் இறைவா, கச்சியேகம்பனே. 29<br/>
<br/>
பிறந்துமண்மீதிற் பிணியே குடிகொண்டு பேரின்பத்தை<br/>
மறந்து சிற்றின்பத்தின் மேல்மயலாகிப் புன்மாதருக்குள்<br/>
பறந்துழன்றே தடுமாறிப்பொன் தேடியப் பாவையர்க்கீந்து<br/>
இறந்திடவோ பணித்தாய் இறைவா, கச்சியேகம்பனே. 30<br/>
<br/>
பூதங்களற்றுப் பொறியற்றுச் சாரைம் புலன்களற்றுப்<br/>
பேதங்குணமற்றுப் பேராசை தானற்றுப் பின்முன்அற்றுக்<br/>
காதங்கரணங்களும் அற்ற ஆனந்தக் காட்சியிலே<br/>
ஏதங் களைந்திருப் பேனிறைவா, கச்சியேகம்பனே. 31<br/>
<br/>
நல்லா யெனக்கு மனுவொன்று தந்தருள், ஞானமிலாப்<br/>
பொல்லா எனைக்கொன்று போடும்பொழுதியல் பூசைசெபஞ்<br/>
சொல்லாநற் கோயில்நியமம் பலவகைத் தோத்திரமும்<br/>
எல்லா முடிந்தபின் கொல்லுகண்டாய் கச்சியேகம்பனே. 32<br/>
<br/>
சடக்கடத்துக் இரைதேடிப் பலவுயிர் தம்மைக்கொன்று<br/>
விடக்கடித்துக் கொண்டிறுமாந் திருந்து மிகமெலிந்து<br/>
படங்கடித் தின்றுழல்வார்கள் தமைக்கரம் பற்றிநமன்<br/>
இடக்கடிக்கும் பொழுதேது செய்வார்? கச்சியேகம்பனே. 33<br/>
<br/>
நாறுமுடலை, நரிப்பொதி சோற்றினை, நான்தினமுஞ்<br/>
சோறுங் கறியும்நிரப்பிய பாண்டத்தைத் தோகையர்தம்<br/>
கூறும்மலமும் இரத்தமுஞ் சோருங் குழியில்விழாது<br/>
ஏறும் படியருள்வாய் இறைவா, கச்சியேகம்பனே. 34<br/>
<br/>
சொக்கிட்டு அரண்மனைப் புக்குள்திருடிய துட்டர்வந்து<br/>
திக்குற்ற மன்னரைக் கேட்பதுபோல் சிவநிந்தைசெய்து<br/>
மிக்குக் குருலிங்க சங்கமம்நிந்தித்து, வீடிச்சிக்கும்<br/>
எக்குப் பெருந்தவர்க்கென் சொல்லுவேன் ? கச்சியேகம்பனே. 35<br/>
<br/>
விருந்தாக வந்தவர் தங்களுக் கன்னமிகக்கொடுக்கப்<br/>
பொருந்தார் வளம்பெற வாழ்வார்நின் நாமத்தைப்போற்றி நித்தம்<br/>
அருந்தா முலைப்பங்க ரெண்ணாதபாதகர் அம்புவியில்<br/>
இருந்தாவதேது? கண்டாய் இறைவா, கச்சியேகம்பனே. 36<br/>
<br/>
எல்லாம் அறிந்து படித்தே யிருந்தெமக் குள்ளபடி<br/>
வல்லான் அறிந்துளன் என்றுணராது மதிமயங்கிச்<br/>
சொல்லான் மலைந்துறு சூழ்விதியின்படி துக்கித்துப்பின்<br/>
எல்லாம் சிவன்செயலே என்பார்காண் கச்சியேகம்பனே. 37<br/>
<br/>
பொன்னைநினைந்து வெகுவாகத் தேடுவர், பூவையன்னாள்<br/>
தன்னைநினைந்து வெகுவாய் உருகுவார், தாரணியில்<br/>
உன்னை நினைந்திங் குனைப்பூசியாத உலுத்தரெல்லாம்<br/>
என்னையிருந்து கண்டாய் இறைவா; கச்சியேகம்பனே. 38<br/>
<br/>
கடுஞ்சொலின் வம்பரை ஈனரைக்குண்டரைக் காமுகரைக்<br/>
கொடும்பாவமே செய்யும் நிர்மூடர்தம்மைக் குவலயத்துள்<br/>
நெடும்பனைபோல வளர்ந்து நல்லோர் தம்நெறியறியா<br/>
இடும்பரை என்வகுத்தாய்; இறைவா, கச்சியேகம்பனே. 39<br/>
<br/>
கொன்றேன் அனேகமுயிரை எலாம்பின்பு கொன்றுகொன்று<br/>
தின்றே அதன்றியும் தீங்குசெய்தேன் அதுதீர்கவென்றே<br/>
நின்றேன் நின்சன்னிதிக்கே அதனால் குற்றம்நீபொறுப்பாய்<br/>
என்றே யுனைநம்பினேன் இறைவா, கச்சியேகம்பனே. 40<br/>
<br/>
ஊரிருந்தென்ன ? நல்லோர் இருந்தென்ன உபகாரமுள்ள<br/>
பேரிருந்தென்ன ? பெற்றதாய் இருந்தென் மடப்பெண்கொடியாள்<br/>
சீரிருந்தென்ன ? சிறப்பிருந் தென்ன இத்தேயததினில்<br/>
ஏரிருந்தென்ன ? வல்லாய் இறைவா கச்சியேகம்பனே. 41<br/>
<br/>
வில்லால் அடிக்கச் செருப்பாலுதைக்க வெகுண்டொருவன்<br/>
கல்லால் எறியப் பிரம்பால் அடிக்கக் களிவண்டுகூர்ந்து<br/>
அல்லார் பொழில்தில்லை அம்பலவாணர்க்குஓர் அன்னைபிதா<br/>
இல்லாததால் அல்லவோ, இறைவா கச்சிஏகம்பனே. 42<br/>
<br/>
 திருவேகம்பவிருத்தம்<br/>
<br/>
அன்னை எத்தனை எத்தனை அன்னையோ?<br/>
  அப்பன் எத்தனை எத்தனை அப்பனோ?<br/>
பின்னை எத்தனை எத்தனை பெண்டீரோ?<br/>
  பிள்ளை எத்தனை எத்தனை பிள்ளையோ?<br/>
முன்னை எத்தனை எத்தனை சன்மமோ?<br/>
  மூடனாயடி யேனும றிந்திலேன்,<br/>
இன்ன மெத்தனை யெத்தனை சன்மமோ?<br/>
  என்செய் வேன்? கச்சியேகம்ப நாதனே?<br/>
<br/>
<center><hr width="50%"/></center>
<h3> 2.  திருத்தில்லை
</h3>
காம்பிணங்கும் பணைத்தோளார்க்கும் பொன்னுக்குங் காசினிக்கும்<br/>
தாம்பிணங்கும் பலஆசையும் விட்டுத்தணித்துச் செத்துப்<br/>
போம்பிணம் தன்னைத் திரளாகக்கூடிப் புரண்டினிமேற்<br/>
சாம்பிணம் கத்துதையோ ? என்செய்வேன் தில்லைச்சங்கரனே. 1<br/>
<br/>
சோறிடும்நாடு, துணிதருங் குப்பை தொண்டன்பரைக்கண்டு<br/>
ஏறிடுங்கைகள் இறங்கிடுந் தீவினை, எப்பொழுதும்<br/>
நீறிடும் மேனியர் சிற்றம்பலவர் நிருத்தம்கண்டால்<br/>
ஊறிடுங் கண்கள் உருகிடும்நெஞ்சமென் னுள்ளமுமே. 2<br/>
<br/>
அழலுக்குள்வெண்ணெய் எனவே உருகிப் பொன்னம்பலத்தார்<br/>
நிழலுக்குள் நின்றுதவம் உஞற்றாமல் நிட்டூரமின்னார்<br/>
குழலுக்கிசைந்த வகைமாலை கொண்டு குற்றேவல்செய்து<br/>
விழலுக்கு முத்துலை இட்டிறைத்தேனென் விதிவசமே. 3<br/>
<br/>
ஓடாமற் பாழுக்கு உழையாமல் ஓரமுரைப்பவர்பால்<br/>
கூடாமல் நல்லவர்கூட்டம் விடாமல் வெங்கோபம்நெஞ்சில்<br/>
நாடாமல் நன்மைவழுவாமல் இன்றைக்கு நாளைக்கென்று<br/>
தேடாமல் செல்வந் தருவாய், சிதம்பரதேசிகனே. 4<br/>
<br/>
பாராம லேற்பவர்க் கில்லையென்னாமற் பழுதுசொல்லி<br/>
வாரமற் பாவங்கள் வந்தணுகாமல் மனமயர்ந்து<br/>
பேராமற் சேவைபுரியாம லன்புபெறா தவரைச்<br/>
சேராமற் செல்வந்தருவாய், சிதம்பர தேசிகனே. 5<br/>
<br/>
கொல்லாமற் கொன்றதைத் தின்னாமற் குத்திரங்கோள்கள்<br/>
கல்லாமற் கைதவரோ டிணங்காமற் கனவினும்பொய்<br/>
சொல்லாமற் சொற்களைக் கேளாமற் றோகையர்மாயையிலே<br/>
செல்லாமற் செல்வந் தருவாய், சிதம்பர தேசிகனே. 6<br/>
<br/>
முடிசார்ந்த மன்னரு மற்றமுள்ளோரு முடிவிலொரு<br/>
பிடிசாம்ப ராய்வெந்து மண்ணாவதுங் கண்டுபின்னுமிந்தப்<br/>
பிடிசார்ந்த வாழ்வை நினைப்பதல் லாற்பொன்னினம்பலவ<br/>
ரடிசார்ந்து நாமுய்ய வேண்டுமென்றே யறிவாரில்லையே. 7<br/>
<br/>
காலையுபாதி மலஞ்சல மாமன்றிக் கட்டுச்சியிற்<br/>
சாலவுபாதி பசிதாக மாகுமுன் சஞ்சிதமாம்<br/>
மாலையுபாதி துயில்காம மாமிவை மாற்றிவிட்டே<br/>
ஆலமுகந்தரு ளம்பலவா, என்னை யாண்டருளே. 8<br/>
<br/>
ஆயும்புகழ்ந்தில்லை யம்பலவாண ரருகிற் சென்றாற்<br/>
பாயுமிடபங், கடிக்குமரவம், பின்பற்றிச் சென்றாற்<br/>
பேயுங்கணமும் பெருந்தலைப் பூதமும் பின்தொடரும்<br/>
போயென்செய்வாய் மனமே ! பிணக்காடவர் போமிடமே. 9<br/>
<br/>
ஓடுமெடுத்தத ளாடையுஞ் சுற்றி, யுலாவிமெள்ள<br/>
வீடுகடோறும் பலிவாங்கியே, விதி யற்றவர்போ<br/>
லாடுமருட் கொண்டிங்கு அம்பலத்தேநிற்கு மாண்டிதன்னைத்<br/>
தேடுங் கணக்கென்னகாண் ? சிவகாம சவுந்தரியே. 10<br/>
<br/>
ஊட்டுவிப்பானு முறங்குவிப்பானுமிங் கொன்றோ டொன்றை<br/>
மூட்டுவிப்பானு முயங்குவிப்பானு முயன்ற வினை<br/>
காட்டுவிப்பானு மிருவினைப் பாசக் கயிற்றின்வழி<br/>
யாட்டுவிப்பானு மொருவனுண் டேதில்லை யம்பலத்தே. 11<br/>
<br/>
அடியார்க் கெளியவ ரம்பலவாண ரடிபணிந்தால்<br/>
மடியாமற்செல்வ வரம்பெறலாம், வையம் ஏழளந்த<br/>
நெடியோனும் வேதனுங்காணாத நித்த நிமலனருட்<br/>
குடிகாணு நாங்களவர்காணு மெங்கள் குலதெய்வமே. 12<br/>
<br/>
தெய்வச் சிதம்பரதேவா, உன்சித்தந் திரும்பிவிட்டாற்<br/>
பொய்வைத்த சொப்பனமா மன்னர்வாழ்வும் புவியுமெங்கே?<br/>
மெய்வைத்த செல்வமெங்கே? மண்டலீகர்தம் மேடையெங்கே?<br/>
கைவைத்த நாடகசாலையெங்கே? இது கண்மயக்கே. 13<br/>
<br/>
உடுப்பானும் பாலன்னமுண்பானு முய்வித்தொருவர் தம்மைக்<br/>
கெடுப்பானு மேதென்று கேள்விசெய்வானுங் கெதியடங்கக்<br/>
கொடுப்பானுந் தேகியென்றேற்பானும் ஏற்கக் கொடாமனின்று<br/>
தடுப்பானு நீயல்லையோ? தில்லையானந்தத் தாண்டவனே. 14<br/>
<br/>
வித்தாரம் பேசினுஞ் சோங்கேறினுங் கம்பமீதிருந்து<br/>
தத்தாரவென் றோதிப் பவுரிகொண்டாடினுந் தம்முன்தம்பி<br/>
யத்தாசைபேசினு மாவதுண்டோ? தில்லையுண்ணிறைந்த<br/>
கத்தாவின் சொற்படியல்லாது வேறில்லை கன்மங்களே. 15<br/>
<br/>
பிறவாதிருக்க வரம்பெறல் வேண்டும், பிறந்துவிட்டா<br/>
லிறவாதிருக்க மருந்துண்டு காணிது வெப்படியோ<br/>
அறமார் புகழ்த்தில்லை யம்பலவாண ரடிக்கமல<br/>
மறவா திருமனமே, யதுகாணநல் மருந்துனக்கே. 16<br/>
<br/>
தவியாதிரு நெஞ்சமே, தில்லைமேவிய சங்கரனைப்<br/>
புவியார்ந் திருக்கின்ற ஞானாகரனைப் புராந்தகனை<br/>
அவியாவிளக்கைப் பொன்னம்பலத் தாடியை யைந்தெழுந்தாற்<br/>
செவியாமல் நீ£செபித்தாற் பிறவாமுத்தி சித்திக்குமே. 17<br/>
<br/>
நாலின் மறைப்பொரு ளம்பலவாணரை நம்பியவர்<br/>
பாலிலொருதரஞ் சேவிக்கொணா திருப்பார்க் கருங்கல்<br/>
மேலிலெடுத்தவர் கைவிலங்கைத் தைப்பர், மீண்டுமொரு<br/>
காலினிறுத்துவர், கிட்டியுந் தாம்வந்து கட்டுவரே. 18<br/>
<br/>
ஆற்றோடு தும்பை யணிந்தாடும் அம்பலவாணர்தம்மைப்<br/>
போற்றாதவர்க்கு அடையாளமுண் டேயிந்தப் பூதலத்திற்<br/>
சோற்றாவி யற்றுச்சுகமற்றுச் சுற்றத் துணியுமற்றே<br/>
ஏற்றாலும் பிச்சைகிடையாம லேக்கற் றிருப்பார்களே. 19<br/>
<br/>
அத்தனை, முப்பத்து முக்கோடி தேவர்க் கதிபதியை<br/>
நித்தனை, அம்மை சிவகாமசுந்தரி நேசனை, யெம்<br/>
கூத்தனைப் பொன்னம் பலத்தாடு மையனைக் காணக்கண்கள்<br/>
எத்தனை கோடி யுகமோ தவஞ்செய் திருக்கின்றவே. 20<br/>
<br/>
<center><hr width="50%"/></center>
<h3> 3.  முதலாவது கோயிற்றிருவகவல்</h3>
(திருமண்டில ஆசிரப்பா) 
<p>
நினைமின் மனனே! நினைமின் மனனே!<br/>
சிவபெரு மானைச் செம்பொனம் பலவனை<br/>
நினைமின் மனனே! நினைமின் மனனே!<br/>
அலகைத் தேரி னலமரு காலின்<br/>
உலகப்பொய் வாழ்க்கையை யுடலையோம் பற்க! 5<br/>
<br/>
பிறந்தன இறக்கும், இறந்தன பிறக்கும்;<br/>
தோன்றின மறையும், மறைந்தன தோன்றும்;<br/>
பெருத்தன சிறுக்கும், சிறுத்தன பெருக்கும்;<br/>
உணர்ந்தன மறக்கும், மறந்தன வுணரும்;<br/>
புணர்ந்தன பிரியும், பிரிந்தன புணரும்; 10<br/>
<br/>
அருந்தின மலமாம், புனைந்தன அழுக்காம்;<br/>
உவப்பன வெறுப்பாம், வெறுப்பன உவப்பாம்;<br/>
என்றிவை யனைத்து முணர்ந்தனை, அன்றியும்<br/>
பிறந்தன பிறந்தன பிறவிக டோறும்<br/>
கொன்றனை யனைத்தும், அனைத்துநினைக் கொன்றன, 15<br/>
<br/>
தின்றன யனைத்தும், அனைத்துநினைத் தின்றன;<br/>
பெற்றன யனைத்தும், அனைத்துநினைப் பெற்றன;<br/>
ஓம்பினை யனைத்தும், அனைத்துநினை யோம்பின;<br/>
செல்வத்துக் களித்தனை, தரித்திரத் தழுகினை;<br/>
சுவர்க்கத் திருந்தினை, நரகிற் கிடந்தனை, 20<br/>
<br/>
இன்பமும் துன்பமும் இருநிலத் தருந்தினை;<br/>
ஒன்றென் றெழியா துற்றனை, அன்றியும்;<br/>
புற்பதக் குரம்பைத் துச்சி லொதுக்கிடம்<br/>
என்ன நின்றியங்கு மிருவினைக் கூட்டைக்<br/>
கல்லினும் வலிதாக் கருதினை, இதனுள், 25<br/>
<br/>
பீளையு நீரும் புலப்படு மொருபொறி;<br/>
மீளுங் குறும்பி வெளிப்படு மொருபொறி;<br/>
சளியு நீருந் தவழு மொருபொறி;<br/>
உமிழ்நீர் கோழை யழுகு மொறிபொறி;<br/>
வளியு மலமும் வழங்கு மொருவழி 30<br/>
<br/>
சலமுஞ் சீயுஞ் சரியு மொருவழி;<br/>
உள்ளுறத் தொடங்கி வெளிப்பட நாறுஞ்<br/>
சட்டக முடிவிற் சுட்டெலும் பாகும்<br/>
உடலுறு வாழ்க்கையை யுள்ளுறத் தேர்ந்து,<br/>
கடிமலர்க் கொன்றைச், சடைமுடிக் கடவுளை 35<br/>
<br/>
ஒழிவருஞ் சிவபெரும் போகவின் பத்தை;<br/>
நிழலெனக் கடவா நீர்மையடு பொருந்தி,<br/>
எனதற நினைவற இருவனை மலமற<br/>
வரவொடு செலவற மருளற இருளற<br/>
இரவொடு பகலற இகபர மறஒரு 40<br/>
<br/>
முதல்வனைத் தில்லையுண் முளைத்தெழுஞ் சோதியை<br/>
அம்பலத் தரசனை, ஆனந்தக் கூத்தனை,<br/>
நெருப்பினி லரக்கென நெக்குநெக் குருகித்<br/>
திருச்சிற் றம்பலத் தொளிருஞ் சிவனை<br/>
நினைமின் மனனே! நினைமின் மனனே! 45<br/>
<br/>
சிவபெருமானைச் செம்பொனம் பலவனை,<br/>
நினைமின் மனனே! நினைமின் மனனே!<br/>
<center><hr width="50%"/></center>
<h3> 4.  இரண்டாவது கோயிற்றிருவகவல்
</h3>
காதள வோடிய கலகப் பாதகக்<br/>
கன்னியர் மருங்கிற் புண்ணுட னாடுங்<br/>
காதலுங் கருத்து மல்லால்நின் னிருதாள்<br/>
பங்கயஞ் சூடப் பாக்கியஞ் செய்யாச்<br/>
சங்கடங் கூர்ந்த தமியேன் பாங்கிருந் 5<br/>
<br/>
தங்கோ டிங்கோ டலமருங் கள்வர்<br/>
ஐவர் கலகமிட் டலைக்குங் கானகம்;<br/>
சலமலப் பேழை; யிருவினைப் பெட்டகம்;<br/>
வாதபித் தங்கோழை குடிபுகுஞ் சீறூர்;<br/>
ஊத்தைப் புன்தோ லுதிரக் கட்டளை; 10<br/>
<br/>
நாற்றப் பாண்டம், நான்முழத் தொன்பது<br/>
பீற்றத் துண்டம், பேய்ச்சுரைத் தோட்டம்<br/>
அடலைப் பெரிய சுடலைத் திடருள்,<br/>
ஆசைக் கயிற்றி லாடும் பம்பரம்<br/>
ஓயா நோய்க்கிடம், ஓரு மரக்கலம்; 15<br/>
<br/>
மாயா விகாரம், மரணப் பஞ்சரம்;<br/>
சோற்றுத் துருத்தி, தூற்றம் பத்தம்;<br/>
காற்றில் பறக்கும் காணப் பட்டம்;<br/>
விதிவழித் தருமன் வெட்டுங் கட்டை,<br/>
சதுர்முகப் பாணன் தைக்குஞ் சட்டை 20<br/>
<br/>
ஈமக் கனலி லிடுசில விருந்து;<br/>
காமக் கனலிற் கருகுஞ் சருகு;<br/>
கிருமிக் கிண்டுங் கிழங்கஞ் சருமி,<br/>
பாவக்கொழுந் தேறுங் கவைக்கொழு கொம்பு<br/>
மணமாய் நடக்கும் வடிவின் முடிவிற் 25<br/>
<br/>
பிணமாய்க் கிடக்கும் பிண்டம், பிணமேல்<br/>
ஊரிற் கிடக்க வொட்டா வுபாதி<br/>
காலெதிர் குவித்த பூளை, காலைக்<br/>
கதிரெதிர்ப் பட்ட கடும்பனிக் கூட்டம்;<br/>
அந்தரத் தியங்கு மிந்திர சாபம்; 30<br/>
<br/>
அதிரு மேகத் துருவி னருநிழல்<br/>
நீரிற் குமிழி; நீர்மே லெழுத்து;<br/>
கண்டுயில் கனவிற் கண்ட காட்சி;<br/>
அதனினும் பொல்லா மாயக் களங்கம்;<br/>
அமையு மமையும் பிரானே, யமையும் 35<br/>
<br/>
இமைய வல்லி வாழியென் றேத்த<br/>
ஆனந்தத் தாண்டவங் காட்டி<br/>
ஆண்டுகொண் டருள்கைநின் னருளினுக் கழகே.  38<br/>
<center><hr width="50%"/>
</center>
<h3>5.  மூன்றாவது கோயிற்றிருவகவல்
</h3>
பாற்கடல் கடையப் படுங்கடு வெண்ணெயைத்<br/>
திருமிடற் றடக்கிய சிவனே யடைக்கலம்!<br/>
அடங்கலு மடக்கிடுங் கடுங்கோலைக் காலனைக்<br/>
காலெடுத் தடக்கிய கடவுள்நின் னடைக்கலம்<br/>
உலகடங் கலும்படைத் துடையவன் றலைபறித்து 5<br/>
<br/>
இடக்கையி லடக்கிய இறைவ! நின் னடைக்கலம்!<br/>
செய்யபொன் னம்பலச் செல்வ! நின் னடைக்கலம்!<br/>
ஐய! நின் னடைக்கலம்! அடியநின் னடைக்கலம்;<br/>
மனவழி விலைத்திடுங் கனவெனும் வாழ்க்கையும்;<br/>
விழுப்பொரு ளறியா வழுக்குறு மனனும் 10<br/>
<br/>
ஆணவ மலத்துதித் தளைந்ததி னுளைத்திடும்<br/>
நிணவைப் புழுவெனத் தெளிந்தெடு சிந்தையும்<br/>
படிறும் பாவமும் பழிப்புறு நினைப்பும்<br/>
தவறும் அழுக்காறும் இவறுபொய்ச் சாப்பும்<br/>
கவடும் பொய்யும் சுவடும் பெருஞ்சினம் 15<br/>
<br/>
இகலும், கொலையும், இழிப்புறு புன்மையுங்<br/>
பகையும் அச்சமும் துணிவும் பனிப்பும்<br/>
முக்குண மடமையும், ஐம்பொறி மயக்கமும்<br/>
இடும்பையும் பிணியு மிடுக்கிய ஆக்கையை<br/>
உயிரெனுங் குருருவிட் டோடுங் குரம்பையை 20<br/>
<br/>
எலும்பொடு நரம்புகொண் டிடையிற் பிணித்துக்<br/>
கொழுந்தசை வேய்ந்து மொழுக்குவிழுங் குடிலைச்<br/>
செம்பெழு வுதிரச் சிறுபுழுக் குரம்பையை,<br/>
மலவுடற் குடத்தைப் பலவுடற் புட்டிலைத்<br/>
தொலைவிலாச் சோற்றுத் துன்பக் குழியைக் 25<br/>
<br/>
கொலைபடைக் கலம்பல கிடக்கும் கூட்டைச்<br/>
சலிப்புறு வினைப்பல சரக்குக் குப்பையைக்<br/>
கோள்சரக் கொழுகும் பீறல் கோணியைக்<br/>
கோபத்தீ மூட்டுங் கொல்லன் துருத்தியை<br/>
ஐம்புலப் பறவை யடையும்பஞ் சரத்தை 30<br/>
<br/>
புலராக் கவலை விளைமரப் பொதும்பை,<br/>
ஆசைக் கயிற்றி லாடுபம் பரத்தைக்<br/>
காசிற் பணத்திற் சுழலுங் காற்றாடியை,<br/>
மக்கள் வினையின் மயங்குங் திகிரியைக்<br/>
கடுவெளி யுருட்டிய சகடக் காலைப் 35<br/>
<br/>
பாவச் சரக்கொடு பவக்கடல் புக்குக்<br/>
காமக் காற்றெடுத் தலைப்பக் கலங்கிக்<br/>
கெடுவழிக் கரைசேர் கொடுமரக் கலத்தை<br/>
இருவினை விலங்கொடு மியங்குபுற் கலனை<br/>
நடுவன்வந் தழைத்திட நடுங்கிடும் யாக்கையைப் 40<br/>
<br/>
பிணமெனப் படுத்தியான் புறப்படும் பொழுதுநின்<br/>
அடிமலர்க் கமலத்துக் கபயநின் னடைக்கலம்<br/>
வெளியிடை யுருமிடி யிடித்தென வெறித்தெழுங்<br/>
கடுநடை வெள்விடைக் கடவுணின் னடைக்கலம்<br/>
இமையா நாட்டத் திறையே! அடைக்கலம். 45<br/>
<br/>
அடியார்க் கெளியாய்! அடைக்கல மடைக்கலம்;<br/>
மறையவர் தில்லை மன்று நின் றாடிக்<br/>
கருணை மொண்டலையெறி கடலே! அடைக்கலம்;<br/>
தேவரு முனிவருஞ் சென்றுநின் றேத்துப்<br/>
பாசிழைக் கொடியடு பரிந்தருள் புரியும் 50<br/>
<br/>
எம்பெருமா நின்இணை யடிக்கு கபயம்;<br/>
அம்பலத் தரசே அடைக்கல முனக்கே!<br/>
<center><hr width="50%"/></center>
<h3>6.  நான்காவது கச்சித் திருவகவல்</h3>
<br/>
திருமால் பயந்த திசைமுக னமைத்து<br/>
வருமேழ் பிறவியு மானுடத் துதித்து<br/>
மலைமகள் கோமான் மலரடி யிறைஞ்சிக்<br/>
குலவிய சிவபதங் குறுகா தவமே<br/>
மாதரை மகிழ்ந்து காதற் கொண்டாடும் 5<br/>
<br/>
மானிடர்க் கெல்லாம் யானெடுத் துரைப்பேன்;<br/>
விழிவெளி மாக்கள் தெளிவுறக் கேண்மின்,<br/>
முள்ளுங் கல்லு முயன்று நடக்கும்<br/>
உள்ளங் காலைப் பஞ்சென வுரைத்தும்<br/>
வெள்ளெலும் பாலே மேவிய கணைக்கால் 10<br/>
<br/>
துள்ளும் வராலெனச் சொல்லித் துதித்தும்<br/>
தசையு மெலும்புந் தக்ககன் குறங்கை<br/>
இசையுங் கதலித் தண்டென வியம்பும்<br/>
நெடுமுடல் தாங்கி நின்றிடு மிடையைத்<br/>
துடிபிடி யென்று சொல்லித் துதித்தும் 15<br/>
<br/>
மலமும் சலமும் வழும்புந் திரையும்<br/>
அலையும் வயிற்றை யாலிலை யென்றும்<br/>
சிலந்தி போலக் கிளைத்துமுன் னெழுந்து<br/>
திரண்டு விம்மிச் சீப்பாய்ந் தேறி<br/>
உகிராற் கீற வுலர்ந்துள் ளுருகி 20<br/>
<br/>
நகுவார்க் கிடமாய் நான்று வற்றும்<br/>
முலையைப் பார்த்து முளரிமொட் டென்றும்<br/>
குலையுங் காமக் குருடர்க் குரைப்பேன்;<br/>
நீட்டவு முடக்கவு நெடும்பொருள் வாங்கவும்<br/>
ஊட்டவும் பிசையவு முதவியிங் கியற்றும் 25<br/>
<br/>
அங்கையைப் பார்த்துக் காந்தளென் றுரைத்தும்<br/>
வேர்வையு மழுக்கு மேவிய கழுத்தைப்<br/>
பாரினி லினிய கமுகெனப் பகர்ந்தும்<br/>
வெப்பு மூத்தையு மேவிய வாயைத்<br/>
துப்பு முருக்கின் தூய்மல ரென்றும் 30<br/>
<br/>
அன்னமுங் கறியு மசைவிட் டிறக்கும்<br/>
முன்னிய பல்லை முத்தென மொழிந்தும்<br/>
நீருஞ் சளியு நின்றுநின் றொழுகும்<br/>
கூரிய மூக்கைக் குமிழெனக் கூறியும்<br/>
தண்ணீர் பீளை தவிரா தொழுகும் 35<br/>
<br/>
கண்ணைப் பார்த்துக் கழுநீ ரென்றும்<br/>
உள்ளுங் குறும்பி யழுகுங் காதை<br/>
வள்ளைத் தண்டின் வளமென வாழ்த்தியும்<br/>
கையு மெண்ணெயுங் கலவா தொழியில்<br/>
வெய்ய வதரும் பேனும் விளையத் 40<br/>
<br/>
தக்க தலையோட் டின்முளைத் தெழுந்த<br/>
சிக்கின் மயிரைத் திரண்முகி லென்றும்<br/>
சொற்பல பேசித் துதித்து நீங்கள்<br/>
நச்சிச் செல்லு நரக வாயில்<br/>
தோலு மிறைச்சியுந் துதைந்துசீப் பாயும் 45<br/>
<br/>
காமப் பாழி, கருவிளை கழனி<br/>
தூமைக் கடவழி, தொளைபெறு வாயில்<br/>
எண்சா ணுடம்பு மிழியும் பெருவழி,<br/>
மண்பாற் காமங் கழிக்கு மறைவிடம்,<br/>
நச்சிக் காமுக நாய்தா னென்றும் 50<br/>
<br/>
இச்சித் திருக்கு மிடைகழி வாயில்;<br/>
திங்கட் சடையோன் திருவரு ளில்லார்<br/>
தங்கித் திரியுஞ் சவலைப் பெருவழி<br/>
புண்ணிது வென்று புடவையை மூடி<br/>
உண்ணீர் பாயு மோசைச் செழும்புண், 55<br/>
<br/>
மால்கொண் டறியா மாந்தர் புகும்வழி;<br/>
நோய்கொண் டொழியா நுண்ணியர் போம்வழி;<br/>
தருக்கிய காமுகர் சாரும் படுகுழி<br/>
செருக்கிய காமுகர் சேருஞ் சிறுகுழி<br/>
பெண்ணு மாணும் பிறக்கும் பெருவழி 60<br/>
<br/>
மலஞ்சொரிந் திழியும் வாயிற் கருகே<br/>
சலஞ்சொரிந் திழியுந் தண்ணீர் வாயில்<br/>
இத்தை நீங்க ளினிதென வேண்டா<br/>
பச்சிலை யிடினும் பத்தர்க் கிரங்கி<br/>
மெச்சிச் சிவபத வீடருள் பவனை 65<br/>
<br/>
முத்தி நாதனை மூவா முதல்வனை<br/>
அண்ட ரண்டமு மனைத்துள புவனமும்<br/>
கண்ட வண்ணலைக் கச்சியிற் கடவுளை<br/>
ஏக நாதனை, இணையடி யிறைஞ்சுமின்<br/>
போக மாதரைப் போற்றுத லொழிந்தே! 70<br/>
- - - - - - - - - - - - - - -- - - - -<br/>
திருச்செங்கோடு<br/>
<br/>
நெருப்பான மேனியர் செங்கோட்டி லாத்தி நிழலருகே<br/>
இருப்பார் திருவுள மெப்படியோ இன்னமென்னை யன்னைக்<br/>
கருப்ப சாயக்குழிக்கே தள்ளுமோ கண்ணன் காணரிய<br/>
திருப்பாதமே தருமோ தெரியாது சிவன்செயலே.<br/>
- - - - - - - - - - - - - - - - - - - - -<br/>
திருவொற்றியூர்<br/>
<br/>
ஐயுந்தொடர்ந்து, விழியுஞ் செருகி, யறிவழிந்து<br/>
மெய்யும் பொய்யாகி விடுகின்ற போதொன்று வேண்டுவன்யான்<br/>
செய்யுந் திருவொற்றி யூருடையீர், திருநீறுமிட்டுக்<br/>
கையுந்தொழப்பண்ணி யைந்தெழுத் தோதவுங் கற்பியுமே. 1<br/>
<br/>
சுடப்படுவா ரறியார் புரம்முன்றையுஞ் சுட்டபிரான்<br/>
திடப்படு மாமதில்தென் ஒற்றியூரன் தெருப்பரப்பில்<br/>
நடப்பவர் பொற்பாத நந்தலைமேற்பட நன்குருண்டு<br/>
கிடப்பது காண்மனமே, விதியேட்டைக் கிழிப்பதுவே. 2<br/>
- - - - - - - - - - - - - - - - -<br/>
திருவிடைமருதூர்<br/>
<br/>
காடே திருந்தென்ன? காற்றே புசித்தென்ன? கந்தைகற்றி<br/>
யோடே யெடுத்தென்ன? உள்ளன்பி லாதவ ரோங்குவிண்ணோர்<br/>
நாடே யிடைமரு தீசர்க்கு மெய்யன்பர் நாரியர்பால்<br/>
வீடே யிருப்பனு மெய்ஞ்ஞான வீட்டின்ப மேவுவரே. 1<br/>
<br/>
தாயும்பகை; கொண்ட பெண்டீர் பெரும்பகை; தன்னுடைய<br/>
சேயும்பகை; யுறவோரும் பகை; யிச்செகமும் பகை;<br/>
ஆயும் பொழுதி லருஞ்செல்வம் நீங்கில்! இக்காதலினாற்<br/>
தோயுநெஞ்சே, மருதீசர் பொற்பாதஞ் சுதந்திரமே. 2<br/>
- - - - - - - - - - - - -- - - - - - - -<br/>
திருக்கழுக்குன்றம்<br/>
<br/>
காடோ? செடியோ? கடற்புறமோ? கனமேமிகுந்த<br/>
நாடோ? நகரோ? நகர்நடுவோ? நலமேமிகுந்த<br/>
வீடோ? புறத்திண்ணையோ? தமியேனுடல் வீழுமிடம்,<br/>
நீடோய் கழுக்குன்றி லீசா, உயிர்த்துணை நின்பதமே.<br/>
- - - - - -- - - - - - - - - - - - - -<br/>
திருக்காளத்தி<br/>
<br/>
பத்தும் புகுந்து பிறந்து வளர்ந்துபட் டாடைசுற்றி,<br/>
முத்தும் பவளமும் பூண்டோடி யாடி முடிந்தபின்பு<br/>
செத்துக் கிடக்கும் பிணத்தரு கேயினிச் சாம்பிணங்கள்<br/>
கத்துங் கணக்கெண்ன? காண்கயிலாபுரிக் காளத்தியே! 1<br/>
<br/>
பொன்னாற் பிரயோசனம் பொன்படைத் தார்க்குண்டு; பொன்படைத்தோன்<br/>
தன்னாற் பிரயோசனம் பொன்னுக்கங் கேதுண்டு? அத்தன்மையைப்போ<br/>
உன்னாற் பிரயோசனம் வேணதெல்லாம் உண்டுஉனைப் பணியும்<br/>
என்னாற் பிரயோசன மேதுண்டு? காளத்தி யீச்சுரனே! 2<br/>
<br/>
வாளால் மகவரிந்து ஊட்டவல்லேன் அல்லேன்; மாதுசொன்ன<br/>
சூளாலிளமை துறக்கவல்லேன் அல்லன்; தொண்டுசெய்து<br/>
நாளாறில் கண்ணிடத்து அப்பவல்லேன் அல்லன்நான் இனிச்சென்று<br/>
ஆளாவது எப்படியோ திருக்காளத்தி அப்பருக்கே?  3<br/>
<br/>
முப்போது மன்னம் புசிக்கவுந் தூங்கவு மோகத்தினாற்<br/>
செப்போ திளமுலை யாருடன் சேரவுஞ் சீவன்விடு<br/>
மப்போது கண்கலக்கப் படவும் வைத்தா யையனே,<br/>
எப்போது காணவல்லேன்? திருக்காளத்தி யீச்சுரனே. 4<br/>
<br/>
இரைக்கே யிரவும் பகலுந் திரிந்திங் கிளைத்துமின்னார்<br/>
அரைக்கே யவலக் குழியரு கேயசும் பார்ந்தொழுகும்<br/>
புரைக்கே யுழலுந் தமியேனை யாண்டருள், பொன்முகலிக்<br/>
கரைக்கேகல் லால நிழற்கீ ழமர்ந்தருள் காளத்தியே. 5<br/>
<br/>
நாறுங் குதிரைச் சலதாரை தோற்புரை நாடொறுஞ்சீழ்<br/>
ஊறு மலக்குழி காமத்துவார மொளித் திடும்புண்<br/>
தேறுந் தசைப்பிளப் பந்தரங் கத்துள சிற்றின்பம்விட்டு<br/>
ஏறும் பதந்தரு வாய் திருக்காளத்தி யீச்சுரனே. 6<br/>
- - - - - - - - -- - - - - - - - - ---<br/>
திருக்கைலாயம்<br/>
<br/>
கான்சாயும் வெள்ளி மலைக்கரசே, நின்கழல் நம்பினேன்<br/>
ஊன்சாயுஞ் சென்ம மொழித்திடு வாய், காவூரனுக்காய்<br/>
மான்சாயுச் செங்கை மழுவலஞ் சாய வனைந்தகொன்றைத்<br/>
தேன்சாய நல்ல திருமேனி சாய்த்த சிவக்கொழுந்தே. 1<br/>
<br/>
இல்லந் துறந்து பசிவந்த போதங் கிரந்துநின்று<br/>
பல்லுங் கரையற்று வெள்வாயுமாய், ஒன்றிற் பற்றுமின்றிச்<br/>
சொல்லும் பொருளு மிழந்து சுகானந்தத் தூக்கத்திலே<br/>
யல்லும் பகலு மிருப்பதென்றோ? கயிலா யத்தனே. 2<br/>
<br/>
சிந்தனை யற்றுப் பிரியமுந் தானற்றுச் செய்கையற்று<br/>
நினைந்தது மற்று நினையா மையுமற்று நிர்ச்சிந்தனாய்த்<br/>
தனந்தனி யேயிருந் தானந்த நித்திரை தங்குகின்ற<br/>
அனந்தலி லென்றிருப் பேனத்தனை! கயிலாயத்தனே. 3<br/>
<br/>
கையார ஏற்றுநின் றங்ஙனந் தின்று கரித்துணியைத்<br/>
தையா துடுத்து நின் சந்நிதிக்கே வந்துசந்ததமு<br/>
மெய்யார நிற்பணிந் துள்ளே யுரோமம் விதிர்விதிர்ப்ப<br/>
ஐயா வென்று ஓலமிடுவது என்றோ? கயிலாயத்தனே. 4<br/>
<br/>
நீறார்த்த மேனி யுரோமஞ்சிலிர்த், துளம் நெக்குநெக்குச்<br/>
சேறாய்க் கசிந்து கசிந்தே யுருகி, நின்சீரடிக்கே<br/>
மாறாத் தியானமுற் றானந்த மேற்கொண்டு மார்பிற்கண்ணீர்<br/>
ஆறாய்ப் பெருகக் கிடைப்ப தென்றோ? கயிலாயத்தனே. 5<br/>
<br/>
செல்வரைப் பின்சென்று சங்கடம் பேசித், தினந்தினமும்<br/>
பல்லினைக் காட்டிப் பரிதவியாமற் பரமானந்தத்தின்<br/>
எல்லையிற் புக்கிட வேகாந்தமாய் எனக்காம் இடத்தே<br/>
அல்லல் அற்று என்றிருப் பேனத்தனே, கயிலாயத்தனே. 6<br/>
<br/>
மந்திக் குருளையத் தேனில்லை, நாயேன் வழக்கறிந்துஞ்<br/>
சிந்திக்குஞ் சிந்தையையான் என்செய்வேன் எனைத் தீதகற்றிப்<br/>
புந்திப் பிரிவிற் குருளையை யேந்திய பூசையைப்போல்<br/>
எந்தைக் குரியவன் காண் அத்தனே, கயிலாயத்தனே. 7<br/>
<br/>
வருந்தேன் பிறந்து மிறந்தும் மயக்கும் புலன்வழிபோய்ப்<br/>
பொருந்தேன் நரகிற் புகுகின்றிலேன், புகழ் வாரிடத்தில்<br/>
இருந்தேன் இனியவர் கூட்டம் விடேன் இயலஞ்செழுத்தாம்<br/>
அருந்தேன் அருந்துவ நின் அருளால், கயிலாயத்தனே. 8<br/>
- - - - - - - - - - - - - - - - - - -<br/>
மதுரை<br/>
<br/>
விடப்படுமோ இப்பிரபஞ்ச வாழ்க்கையை? விட்டுமனம்<br/>
திடப்படுமோ? நின்னருளின்றியே தினமே அலையக்<br/>
கடப்படுமோ? அற்பர்வாயிலிற் சென்று கண்ணீர்ததும்பிப்<br/>
படப்படுமோ? சொக்க நாதா, சவுந்தர பாண்டியனே.<br/>
<center><hr width="50%"/>
</center>
<h3>7.   அருட்புலம்பல் - முதல்வன் முறையீடு
</h3>

கன்னிவனநாதா, கன்னிவனநாதா<br/>
<br/>
மூலமறியேன், முடியும் முடிவறியேன்<br/>
ஞாலத்துள் பட்டதுயர் நாட நடக்குதடா; 1<br/>
<br/>
அறியாமை யாம்மலத்தால் அறிவுமுதற் கெட்டனடா !<br/>
பிரியா வினைப்பயனால் பித்துப் பிடித்தனடா. 2<br/>
<br/>
தனுவாதி நான்கும் தானாய் மயங்கினடா<br/>
மனுவாதி சத்தி வலையி லகப்பட்டனடா 3<br/>
<br/>
மாமாயை யென்னும் வனத்தில் அலைகிறண்டா<br/>
தாமாய் உலகனைத்தும் தாது கலங்கிறண்டா. 4<br/>
<br/>
  கன்னி வனநாதா! - கன்னி வனநாதா !<br/>
மண்ணாசைப் பட்டேனை மண்ணுண்டு போட்டதடா<br/>
பொன்னாசை பெண்ணாசை போகேனே என்குதே. 5<br/>
<br/>
மக்கள்சுற்றத் தாசை மறக்கேனே யென்குதே<br/>
திக்கரசாம் ஆசையது தீரேனே யென்குதே. 6<br/>
<br/>
வித்தைகற்கு மாசையது விட்டொழியே னென்குதே<br/>
சித்துகற்கு மாசை சிதையேனே யென்குதே. 7<br/>
<br/>
மந்திரத்தி லாசை மறக்கேனே யென்குதே<br/>
சுந்தரத்தி லாசை துறக்கேனே யென்குதே. 8<br/>
<br/>
  கன்னி வனநாதா! - கன்னி வனநாதா !<br/>
கட்டுவர்க்கத் தாசை கழலேனே யென்குதே<br/>
செட்டுதலில் ஆசை சிதையேனே யென்குதே. 9<br/>
<br/>
மாற்றுஞ் சலவை மறக்கேனே யென்குதே<br/>
சோற்றுக் குழியுமின்னந் தூரேனே யென்குதே. 10<br/>
<br/>
ஐந்து புலனு மடங்கேனே யென்குதே<br/>
சிந்தை தவிக்கிறதுந் தேறேனே யென்குதே. 11<br/>
<br/>
காமக் குரோதம் கடக்கேனே யென்குதே<br/>
நாமே அரசென்று நாடோறு மெண்ணுதே. 12<br/>
<br/>
  கன்னி வனநாதா! - கன்னி வனநாதா !<br/>
அச்ச மாங்கார மடங்கேனே யென்குதே<br/>
கைச்சு மின்னுமான் கழலேனே யென்குதே. 13<br/>
<br/>
நீர்க்குமிழி யாமுடலை நித்தியமா யெண்ணுதே<br/>
ஆர்க்கு முயராசை அழியேனே யென்குதே. 14<br/>
<br/>
கண்ணுக்குக் கண்ணெதிரே கட்டையில் வேகக்கண்டும்<br/>
எண்ணுந் திரமா யிருப்போமென் றெண்ணுதே. 15<br/>
<br/>
  கன்னி வனநாதா! - கன்னி வனநாதா !<br/>
அநித்தியத்தை நித்தியமென் றாதரவா யெண்ணுதே<br/>
தனித்திருக்கே னென்குதே தனைமறக்கே னென்குதே. 16<br/>
<br/>
நரகக் குழியும்இன்னும் நான்புசிப்பே னென்குதே<br/>
உரகப் படத்தல்கு லுனைக்கெடுப்பே னென்குதே. 17<br/>
<br/>
குரும்பை முலையுங் குடிகெடுப்பே னென்குதே<br/>
அரும்புவிழியு மென்ற னாவியுண்பே னென்குதே. 18<br/>
<br/>
மாதருருக் கொண்டு மறலிவஞ்ச மெண்ணுதே<br/>
ஆதரவு மற்றிங் கரக்கா யுருகிறண்டா. 19<br/>
<br/>
கந்தனை யீன்றருளுங் கன்னிவன நாதா!<br/>
எந்த விதத்தினா னேறிப் படருவண்டா. 20<br/>
<br/>
  கன்னி வனநாதா! - கன்னி வனநாதா!<br/>
புல்லாகிப் பூடாய்ப் புலர்ந்தநாள் போதாதோ?<br/>
கல்லாய் மரமாய்க் கழிந்தநாள் போதாதோ? 21<br/>
<br/>
கீரியாய்க் கிடமாய்க் கெட்டநாள் போதாதோ?<br/>
நீரியா யூர்வனவாய் நின்றநாள் போதாதோ? 22<br/>
<br/>
பூதமொடு தேவருமாய்ப் போனநாள் போதாதோ?<br/>
வேதனைசெய் தானவராய் வீழ்ந்தநாள் போதாதோ? 23<br/>
<br/>
அன்னை வயிற்றி லழிந்தநாள் போதாதோ?<br/>
மன்னவனாய் வாழ்ந்து மரித்தநாள் போதாதோ? 24<br/>
<br/>
  கன்னி வனநாதா! - கன்னி வனநாதா!<br/>
தாயாகித் தாரமாய்த் தாழ்ந்தநாள் போதாதோ?<br/>
சேயாய்ப் புருடனுமாய்ச் சென்றநாள் போதாதோ? 25<br/>
<br/>
நோயுண்ண வேமெலிந்து நொந்தநாள் போதாதோ?<br/>
பேயுண்ணப் பேயாய்ப் பிறந்தநாள் போதாதோ? 26<br/>
<br/>
ஊனவுடல் கூன்குருடா யுற்றநாள் போதாதோ?<br/>
ஈனப் புசிப்பு லிளைத்தநாள் போதாதோ? 27<br/>
<br/>
பட்ட களைப்பபும் பரிதவிப்பும் போதாதோ?<br/>
கெட்டநாள் கெட்டே னென்றுகேளாதும் போதாதோ? 28<br/>
<br/>
  கன்னி வனநாதா! - கன்னி வனநாதா!<br/>
நில்லாமைக்கே யழுது நின்றநாள் போதாதோ?<br/>
எல்லாரு மென்பார மெடுத்தநாள் போதாதோ? 29<br/>
<br/>
காமன் கணையாற் கடைப்பட்டல் போதாதோ?<br/>
ஏமன் கரத்தால் நாலுமிடியுண்டல் போதாதோ? 30<br/>
<br/>
நான்முகன் பட்டோலை நறுக்குண்டல் போதாதோ?<br/>
தேன்துளபத் தான்நேமி தேக்குண்டல் போதாதோ? 31<br/>
<br/>
உருத்திரனார் சங்காரத் துற்றநாள் போதாதோ?<br/>
வருத்த மறிந்தையிலை, வாவென் றழைத்தையிலை  32<br/>
<br/>
  கன்னி வனநாதா! - கன்னி வனநாதா!<br/>
பிறப்பைத் தவிர்த்தையிலை; பின்னாகக் கொண்டையிலை,<br/>
இறப்பைத் தவிர்த்தையிலை; என்னென்று கேட்டையிலை; 33<br/>
<br/>
பாச மெரித்தையிலை; பரதவிப்பைத் தீர்த்தையிலை;<br/>
பூசிய நீற்றைப் புனையென் றளித்தையிலை. 34<br/>
<br/>
அடிமையென்று சொன்னையிலை, அக்கமணி தந்தையிலை;<br/>
விடுமுலகம் நோக்கி யுன்றன்வேட மளித்தையிலை. 35<br/>
<br/>
உன்னி லழைத்தையிலை, ஒன்றாக்கிக் கொண்டையிலை,<br/>
நின்னடியார் கூட்டத்தில் நீயழைத்து வைத்தையிலை; 36<br/>
<br/>
  கன்னி வனநாதா! - கன்னி வனநாதா!<br/>
ஓங்கு பரத்துள் ஒளித்தவடி யார்க்கடியான்<br/>
ஈங்கோ ரடியா னெமக்கென்று உரைத்தையிலை; 37<br/>
<br/>
நாமந் தரித்தையிலை, நானொழிய நின்றையிலை,<br/>
சேம வருளி லெனைச்சிந்தித் தழைத்தையிலை. 38<br/>
<br/>
முத்தி யளித்தையிலை; மோனங் கொடுத்தையிலை;<br/>
சித்தி யளித்தையிலை; சீராட்டிக் கொண்டையிலை; 39<br/>
<br/>
தவிர்ப்பைத் தவிர்த்தையிலை; தானாக்கிக் கொண்டையிலை;<br/>
அவிப்பரிய தீயாமென் னாசை தவிர்த்தையிலை; 40<br/>
<br/>
  கன்னி வனநாதா! - கன்னி வனநாதா!<br/>
நின்ற நிலையில் நிறுத்தியெனை வைத்தையிலை;<br/>
துன்றுங் கரணமொடு தொக்கழியப் பார்த்தையிலை; 41<br/>
<br/>
கட்டவுல கக்காட்சிக் கட்டொழியப் பார்த்தையிலை;<br/>
நிட்டையிலே நில்லென்றுநீ நிறுத்திக் கொண்டையிலை; 42<br/>
<br/>
கடைக்கண் ணருள்தாடா, கன்னிவன நாதா!<br/>
கெடுக்கு மலமொறுக்கிக் கிட்டிவரப் பாரேடா! 43<br/>
<br/>
காதல் தணியேனோ! கண்டு மகிழேனோ!<br/>
சாதல் தவிரேனோ! சங்கடந்தான் தீரேனோ! 44<br/>
<br/>
  கன்னி வனநாதா! - கன்னி வனநாதா!<br/>
உன்னைத் துதியேனோ, ஊர்நாடி வாரேனோ,<br/>
பொன்னடியைப் பாரேனோ, பூரித்து நில்லேனோ ? 45<br/>
<br/>
ஓங்காரப் பொற்சிலம்பி னுல்லாசம் பாரேனோ ?<br/>
பாங்கான தண்டை பலமணியும் பாரேனோ ! 46<br/>
<br/>
வீரகண்டா மணியின் வெற்றிதனைப் பாரேனோ !<br/>
சூரர்கண்டி போற்றுமந்தச் சுந்தரத்தைப் பாரேனோ ! 47<br/>
<br/>
இடையில் புலித்தோ லிருந்தநலம் பாரேனோ !<br/>
விடையி லெழுந்தருளும் வெற்றியினைப் பாரேனோ ! 48<br/>
<br/>
  கன்னி வனநாதா! - கன்னி வனநாதா!<br/>
ஆனை உரிபோர்த்த அழகுதனைப் பாரேனோ !<br/>
மானைப் பிடித்தேந்து மலர்க்கரத்தைப் பாரேனோ ! 49<br/>
<br/>
மாண்டார் தலைபூண்ட மார்பழகைப் பாரேனோ;<br/>
ஆண்டார் நமக்கென்று அறைந்து திரியேனோ ! 50<br/>
<br/>
கண்டங் கறுத்துநின்ற காரணத்தைப் பாரேனோ !<br/>
தொண்டர் குழுவினின்ற தோற்றமதைப் பாரேனோ ! 51<br/>
<br/>
அருள்பழுத்த மாமதியா மானனத்தைப் பாரேனோ !<br/>
திருநயனச் சடையளிருஞ் செழுங்கொழுமை பாரேனோ ! 52<br/>
<br/>
  கன்னி வனநாதா! - கன்னி வனநாதா!<br/>
செங்குழியின் துண்டம்வளர் சிங்காரம் பாரேனோ ?<br/>
அங்கனியை வென்ற அதரத்தைப் பாரேனோ ! 53<br/>
<br/>
முல்லை நிலவெறிக்கு மூரலொளி பாரேனோ !<br/>
அல்லார் புருவத் தழகுதனைப் பாரேனோ ! 54<br/>
<br/>
மகரங் கிடந்தொளிரும் வள்ளைதனைப் பாரேனோ !<br/>
சிகர முடியழகுஞ் செஞ்சடையும் பாரேனோ ! 55<br/>
<br/>
கங்கையோடு திங்கள் நின்றகாட்சிதனைப் பாரேனோ !<br/>
பொங்கு அரவைத்தான்சடையிற் பூண்டவிதம் பாரேனோ 56<br/>
<br/>
  கன்னி வனநாதா! - கன்னி வனநாதா!<br/>
சரக்கொன்றை பூத்த சடைக்காட்டைப் பாரேனோ ;<br/>
எருக்கறுகு ஊமத்தையணி யேகாந்தம் பாரேனோ ! 57<br/>
<br/>
கொக்கிறகுக் கூடிநின்ற கொண்டாட்டம் பாரேனோ !<br/>
அக்கினியை யேந்திநின்ற ஆனந்தம் பாரேனோ ! 58<br/>
<br/>
தூக்கிய காலுந் துடியிடையும் பாரேனோ !<br/>
தாக்கு முயலகன் தாண்டவத்தைப் பாரேனோ ! 59<br/>
<br/>
வீசும் கரமும் விகசிதமும் பாரேனோ !<br/>
ஆசை அளிக்கு மபயகரம் பாரேனோ ! 60<br/>
<br/>
  கன்னி வனநாதா! - கன்னி வனநாதா!<br/>
அரிபிரமர் போற்ற அமரர் சயசயெனப்<br/>
பெரியம்மை பாகம்வளர் பேரழகைப் பாரேனோ ! 61<br/>
<br/>
சுந்தர நீற்றின் சொகுகதனைப் பாரேனோ !<br/>
சந்திர சேகரனாய்த் தயவுசெய்தல் பாரேனோ ! 62<br/>
<br/>
கெட்டநாள் கெட்டாலுங் கிருபையினிப் பாரேடா !<br/>
பட்டநாள் பட்டாலும் பதமெனக்குக் கிட்டாதோ ? 63<br/>
<br/>
நற்பருவ மாக்குமந்த நாளெனக்குக் கிட்டாதோ ?<br/>
எப்பருவ முங்சுழன்ற ஏகாந்தங் கிட்டாதோ ? 64<br/>
<br/>
  கன்னி வனநாதா! - கன்னி வனநாதா!<br/>
வாக்கிற்து நின்ற மவுனமது கிட்டாதோ?<br/>
தாக்கிறந்து நிற்குமந்தத் தற்சுத்தி கிட்டாதோ ? 65<br/>
<br/>
வெந்துயரைத் தீர்க்குமந்த வெட்டவெளி கிட்டாதோ ?<br/>
சிந்தையையுந் தீர்க்குமந்தத் தேறலது கிட்டாதோ ? 66<br/>
<br/>
ஆன அடியார்க் கடிமைகொளக் கிட்டாதோ ?<br/>
ஊனமற வென்னை வுணர்த்துவித்தல் கிட்டாதோ ? 67<br/>
<br/>
என்னென்று சொல்லுவண்டா? என்குருவே? கேளேடா !<br/>
பின்னை எனக்குநீ யல்லாமற் பிறிதிலையே. 68<br/>
<br/>
  கன்னி வனநாதா! - கன்னி வனநாதா!<br/>
அன்ன விசாரமது வற்றவிடங் கிட்டாதோ?<br/>
சொன்ன விசாரந் தொலைந்தவிடங் கிட்டாதோ? 69<br/>
<br/>
உலக விசார மொழிந்தவிடங் கிட்டாதோ?<br/>
மலக்குழுவின் மின்னார் வசியாதுங் கிட்டாதோ? 70<br/>
<br/>
ஒப்புவமை பற்றோ டொழிந்தவிடங் கிட்டாதோ?<br/>
செப்புதற்கு மெட்டா தெளிந்தவிடங் கிட்டாதோ? 71<br/>
<br/>
வாக்கு மனாதீத வசோகசத்திற் செல்லவெனைத்<br/>
தாக்கு மருட்குருவே, நின்தாளிணைக்கே யான்போற்றி. 72<br/>
<br/>
<center><hr width="50%"/></center>
<h3> 8.  அருட்புலம்பல் - மகடூ முன்னிலையாக உள்ளது
</h3>
ஐங்கரனை தெண்டனிட்டே னருளடைய வேண்டுமென்று<br/>
தங்காமல் வந்தொருவன் தன்சொரூபங் காட்டியெனை. 1<br/>
<br/>
கொள்ளைப் பிறப்பறுக்கக் கொண்டான் குருவடிவம்<br/>
கள்ளப் புலனறுக்கக் காரணமாய் வந்தாண்டி 2<br/>
<br/>
ஆதார மோராறு மைம்பத்தோ ரட்சரமும்<br/>
சூதான கோட்டையெல்லாஞ் சுட்டான் துரிசறவே. 3<br/>
<br/>
மெத்த விகாரம் விளைக்கும் பலபலவாம்<br/>
தத்துவங்க ளெல்லாந் தலைகெட்டு வெந்ததடி. 4<br/>
<br/>
என்னோ டுடன்பிறந்தா ரெல்லாரும் பட்டார்கள்;<br/>
தன்னந் தனியே தனித்திருக்க மாட்டேண்டி. 5<br/>
<br/>
எல்லாரும் பட்டகள மென்று தொலையுமடி<br/>
சொல்லி யழுதாற் றுயரமனெக் காறுமடி. 6<br/>
<br/>
மண்முதலா மைம்பூத மாண்டுவிழக் கண்டேண்டி !<br/>
விண்முதலா மைம்பொறிகள் வெந்து விழக் கண்டேண்டி. 7<br/>
<br/>
நீங்காப் புனல்களைந்து நீறாக வெந்ததடி<br/>
வாக்காதி ஐவரையும் மாண்டுவிழங் கண்டேண்டி. 8<br/>
<br/>
மனக்கரண மத்தனையும் வகைவகையே பட்டழிய<br/>
இனக்கரணத் தோடே யெரிந்துவிழக் கண்டேண்டி. 9<br/>
<br/>
ஆத்துமத் தத்துவங்கள் அடுக்கழிய வெந்ததடி !<br/>
போற்றும்வகை யெப்படியோ போதமிழந் தானை. 10<br/>
<br/>
வித்தியா தத்துவங்கள் வெந்துவிழக் கண்டேண்டி !<br/>
சுத்தவித்தை ஐந்தினையுஞ் சுட்டான் துரிசறவே. 11<br/>
<br/>
முன்று வகைக்கிளையு முப்பத் தறுவரையும்<br/>
கான்றுவிழச் சுட்டுக் கருவே ரறுத்தாண்டி. 12<br/>
<br/>
குருவாகி வந்தானோ? குலமறுக்க வந்தானோ?<br/>
உருவாகி வந்தானோ? உருவழிக்க வந்தானோ? 13<br/>
<br/>
கேடுவரு மென்றறியேன், கெடுமதிகண் டோற்றாமல்<br/>
பாடுவரு மென்றறியேன், பதியாண்டு இருந்தேண்டி. 14<br/>
<br/>
எல்லாரும் பட்டகள மின்னிட மென்றறியேன்;<br/>
பொல்லாங்கு தீர்க்கும் பொறியிலியைக் கண்டேண்டி. 15<br/>
<br/>
உட்கோட்டைக் குள்ளிருந்தா ரொக்க மடிந்தார்கள்,<br/>
அக்கோட்டைக் குள்ளிருந்தா ரறுபதுபேர் பட்டார்கள். 16<br/>
<br/>
ஒக்க மடிந்ததடி ! ஊடுருவ வெந்ததடி !<br/>
கற்கோட்டை யெல்லாங் கரிக்கோட்டை யாச்சுதடி. 17<br/>
<br/>
தொண்ணூற் றறுவரையுஞ் சுட்டான் துரிசறிவே<br/>
கண்ணேறு பட்டதடி கருவே ரறுத்தாண்டி. 18<br/>
<br/>
ஓங்காரங் கெட்டதடி, உள்ளதெல்லாம் போச்சுதடி<br/>
ஆங்காரங் கெட்டதடி, அடியோ டறுத்தாண்டி. 19<br/>
<br/>
தரையாங் குடிலைமுதல் தட்டிருவ வெந்ததடி !<br/>
இரையு மனத்திடும்பை யெல்லா மறுத்தாண்டி. 20<br/>
<br/>
முன்னை வினையெல்லா முழுது மறுத்தாண்டி<br/>
தன்னை யறியவே தானொருத்தி யானேண்டி. 21<br/>
<br/>
என்னையே நானறிய இருவினையு மீடழித்துத்<br/>
தன்னை யறியத் தலமெனக்குச் சொன்னாண்டி. 22<br/>
<br/>
தன்னை யறிந்தேண்டி ! தனிக்குமரி யானேண்டி !<br/>
தன்னந் தனியே தனியிருக்கும் பக்குவமோ. 23<br/>
<br/>
வீட்டி லொருவரில்லை வெட்டவெளி யானேண்டி !<br/>
காட்டுக் கெறித்திநிலா கனவாச்சே கண்டதெல்லாம். 24<br/>
<br/>
நகையாரோ கண்டவர்கள்? நாட்டுக்குப் பாட்டலவோ?<br/>
பகையாரோ கண்டவர்கள்? பார்த்தாருக் கேச்சலவோ? 25<br/>
<br/>
இந்நிலமை கண்டாண்டி, எங்கு மிருந்தாண்டி !<br/>
கன்னி யழித்தாண்டி, கற்பைக் குலைத்தாண்டி. 26<br/>
<br/>
கற்புக் குலைத்தமையுங் கருவே ரறுத்தமையும்<br/>
பொற்புக் குலைத்தமையும், போத மிழந்தமையும். 27<br/>
<br/>
என்ன வினைவருமோ? இன்னமெனக் கென்றறியேன்<br/>
சொன்ன சொல்லெல்லாம் பலித்ததடி, சோர்வறவே. 28<br/>
<br/>
கங்குல்பக லற்றிடத்தைக் காட்டிக் கொடுத்தாண்டி !<br/>
பங்க மழித்தாண்டி, பார்த்தானைப் பார்த்திருந்தேன். 29<br/>
<br/>
சாதியிற் கூட்டுவாரோ? சாத்திரத்துக் குள்ளாமோ?<br/>
ஓதி யுணர்ந்தெல்லா முள்ளபடி யாச்சுதடி ! 30<br/>
<br/>
என்னகுற்றஞ் செய்தேனோ? எல்லாரும் காணாமல்,<br/>
அன்னைசுற்ற மெல்லா மறியாரோ வம்புவியில்? 31<br/>
<br/>
கொன்றாரைத் தின்றேனோ? தின்றாரைக் கொன்றேனோ?<br/>
எண்ணாதெல் லாமெண்ணு மிச்சை மறந்தேனோ? 32<br/>
<br/>
சாதியிற் கூட்டுவரோ? சமயத்தோ ரெண்ணுவரோ?<br/>
பேதித்து வாழ்ந்ததெல்லாம் பேச்சுக் கிடமாச்சுதடி ! 33<br/>
<br/>
கண்டார்க்குப் பெண்ணல்லவோ? காணார்க்கும் காமமடி<br/>
உண்டார்க ளுண்டதெலா மூணல்ல துண்பர்களோ? 34<br/>
<br/>
கொண்டவர்கள் கொண்டதெல்லாங் கொள்ளாதார் கொள்ளுவரோ?<br/>
விண்டவர்கள் கண்டவரோ? கண்டவர்கள் விண்டவரோ? 35<br/>
<br/>
பண்டாய நான்மறைகள் பாடும் பரிசலவோ?<br/>
தொண்டாய தொண்டருளந் தோற்றி யடுங்குமதோ? 36<br/>
<br/>
ஓத எளிதோ? ஒருவர் உணர்வரிதோ?<br/>
பேதமற எங்கும் விளங்கும் பெருமையன்காண். 37<br/>
<br/>
வாக்கு மனமுங் கடந்த மனோலயன்காண் !<br/>
நோக்க அரியவன்காண், நுண்ணியரில் நுண்ணியன்காண். 38<br/>
<br/>
சொல்லுக் கடங்கான்காண் ! சொல்லிறந்து நின்றவன்காண் !<br/>
கல்லு ளிருந்த கனலொளிபோ னின்றவன்காண் ! 39<br/>
<br/>
சூட்டிறந்த பாழதனிற் கசிந்திருக்கச் சொன்னவன்காண் !<br/>
ஏட்டி லெழுத்தோ? எழுதினவன் கைப்பிழையோ? 40<br/>
<br/>
சும்மா விருக்கவைத்தான் சூத்திரத்தை நானறியேன்<br/>
அம்மா !  பொருளிதென வடைய விழுங்கினண்டி ! 41<br/>
<br/>
பார்த்த விடமெல்லாம் பரமாகக் கண்டேண்டி !<br/>
கோத்த நிலைகுலைந்த கொள்கை யறியேண்டி ! 42<br/>
<br/>
மஞ்சனமாட்டி மலர்பறித்துச் சாத்தாமல்<br/>
நெஞ்சுவெறும் பாழானேன் நின்றநிலை காணேண்டி ! 43<br/>
<br/>
பாடிப் படித்திருந்தும் பன்மலர்கள் சாத்தாமல்,<br/>
ஓடித் திரியாம லுருக்கெட்டு விட்டேண்டி ! 44<br/>
<br/>
மாணிக்கத் துள்ளளிபோல் மருவி யிருந்தாண்டி<br/>
பேணித் தொழுமடியார் பேசாப் பெருமையன்காண் 45<br/>
<br/>
அன்றுமுத லின்றளவு மறியாப் பருவமதில்<br/>
என்றும் பொதுவா யிருந்த நிராமயன்காண் 46<br/>
<br/>
சித்த விகாரத்தாலே சின்மயனைக் காணாமல்<br/>
புத்தி கலங்கிப் புகுந்தேன் பொறிவழியே 47<br/>
<br/>
பத்தி யறியாமற் பாழில் கவிழ்ந்தேண்டி !<br/>
ஒத்தவிட நித்திரையென் றொத்து மிருந்தேண்டி? 48<br/>
<br/>
<br/>
திருச்சிற்றம்பலம்<br/>
<br/>
<hr/>
This page was first put up on August 22, 2000 <br/>
Please send your comments and corrections to the <a href="mailto:kalyan@geocities.com, 
kumar@vt.edu?subject=PM83-paTTinattAr songs">Webmaster(s) of this site</a><br/>
</p></a></body>
</html>
