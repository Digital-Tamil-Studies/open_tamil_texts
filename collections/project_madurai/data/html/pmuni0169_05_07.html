<!DOCTYPE html public "-//w3c//dtd html 4.0 transitional//en">

<html>
<head>
<meta content="text/html; charset=utf-8" http-equiv="Content-Type"/>
<meta content="S. Anbumani" name="Author"/>
<meta content="Mozilla/4.76 [en] (Windows NT 5.0; U) [Netscape]" name="GENERATOR"/>
<title>ponniyin celvan of kalki</title>
<!-- Project Madurai -->
<!-- Copyright (c) 2003 All Rights Reserved -->
<!-- Author : S. Anbumani-->
</head>
<body bgcolor="#FFFFFF" text="#800000">
<center><a name="top"></a><img src="pmdr0.gif"/></center>
<hr noshade="" width="50%"/>
<center>
<h2>
ponniyin celvan<br/>
of kalki<br/>
(in tamil script, TSCII format)</h2></center>
<center>
<h2>
<font color="#FF0000">அமரர் கல்கி அவர்களின்<br/>
பொன்னியின் செல்வன்
</font>
<br/>
<br/>
ஐந்தாம் பாகம் - தியாகச் சிகரம்
</h2>
</center>
<hr noshade="" width="50%"/>
<br/><font color="#000000"><a href="psindex.html">நூலடக்கம் </a></font>
<br/><font color="#000000"><a href="pmuni0169_01_01.html">முதலாவது பாகம் - புது வெள்ளம்</a></font>
<br/><font color="#000000"><a href="pmuni0169_02_01.html">இரண்டாம் பாகம் - சுழர்காற்று</a></font>
<br/><font color="#000000"><a href="pmuni0169_03_01.html">மூன்றாம் பாகம் - கொலை வாள்</a></font>
<br/><font color="#000000"><a href="pmuni0169_04_01.html">நான்காம் பாகம் - மணிமகுடம்</a></font>
<br/><font color="#000000"><a href="pmuni0169_05_01.html">ஐந்தாம் பாகம் - தியாகச் சிகரம்</a></font>
<br/><font color="#000000"><a href="pmuni0169_06.html">முடிவுரை</a></font>
<p>
<hr noshade=""/><b>Acknowledgements:</b>
<br/>Etext preparation : AU-KBC Research Center (Mr. Baskaran), Anna University,  Chennai,
India
<br/>Proof-reading: Mr. S. Anbumani, Mr. N.D. Logasundaram,
Mr. Narayanan Govindarajan, Ms. Pavithra Srinivasan, Mr. Ramachandran Mahadevan,
Ms. Sathya, Mr. Sreeram Krishnamoorthy, Dr. Sridhar Rathinam, Mrs. Srilatha Rajagopal, Mr. Vinoth
Jagannathan
<br/>Web version: Mr. S. Anbumani, Blacksburg, Virginia, USA
<p>This Etext file has the verses in tamil script in <b>TSCII-encoding
(version 1.7). </b>So you need to have a TSCII-conformant tamil font to
view the Tamil part properly. Several TSCII conformant fonts are available
free for use on Macintosh, Unix and Windows (95/98/2000/XP/ME) platforms
at the following websites:
<dd>
<a href="http://www.tamil.net/tscii/">http://www.tamil.net/tscii/</a></dd>
<dd>
<a href="http://www.geocities.com/Athens/5180/tsctools.html">http://www.geocities.com/Athens/5180/tsctools.html</a></dd>
<br/>In case of difficulties send an email request to <a href="mailto:kalyan@geocities.com">kalyan@geocities.com</a>
or <a href="mailto:kumar@vt.edu">kumar@vt.edu</a>
<p>© Project Madurai 1999 - 2003
<br/>Project Madurai is an open, voluntary, worldwide initiative devoted
to preparation of electronic texts of tamil literary works and to distribute
them free on the Internet. Details of Project Madurai are available at
the website
<dd>
<b><a href="http://www.projectmadurai.org/">http://www.projectmadurai.org/</a></b></dd>
<br/>You are welcome to freely distribute this file, provided this header
page is kept intact.
<br/>
<hr noshade=""/>
<h2><font color="#FF0000"><b>
ஐந்தாம் பாகம் - தியாகச் சிகரம் 
</b></font></h2>
<br/><a href="#1">அறுபத்தொன்றாம் அத்தியாயம் - நிச்சயதார்த்தம்</a>
<br/><a href="#2">அறுபத்திரண்டாம் அத்தியாயம் - ஈட்டி பாய்ந்தது!</a>
<br/><a href="#3">அறுபத்துமூன்றாம் அத்தியாயம் - பினாகபாணியின் வஞ்சம்</a>
<br/><a href="#4">அறுபத்துநான்காம் அத்தியாயம் - "உண்மையைச் சொல்!"</a>
<br/><a href="#5">அறுபத்தைந்தாம் அத்தியாயம் - "ஐயோ, பிசாசு!"</a>
<br/><a href="#6">அறுபத்தாறாம் அத்தியாயம் - மதுராந்தகன் மறைவு</a>
<br/><a href="#7">அறுபத்தேழாம் அத்தியாயம் - "மண்ணரசு நான் வேண்டேன்"</a>
<br/><a href="#8">அறுபத்தெட்டாம் அத்தியாயம் - "ஒரு நாள் இளவரசர்!"</a>
<br/><a href="#9">அறுபத்தொன்பதாம் அத்தியாயம் - "வாளுக்கு வாள்!"</a>
<br/><a href="#10">எழுபதாம் அத்தியாயம் - கோட்டைக் காவல்</a>
<br/>
<hr noshade=""/>
<p><a name="1"></a>
<b>அறுபத்தொன்றாம் அத்தியாயம் <br/>

நிச்சயதார்த்தம் </b><br/>
<br/>
<br/>
<br/>
வெளியில் காலடிச் சத்தம் கேட்டதும் பூங்குழலி அச்சிறு குடிலின் வாசற் கதவை நோக்கிப்
போனாள்.  அவள் தன்னை விட்டுவிட்டு அடியோடு போய்விடப் போகிறாள் என்று சேந்தன் அமுதன் எண்ணிப்
பெருமூச்சு விட்டான். அவள் அவ்வாசற்படி வழியாக வெளியேறும்போது தன் உயிரும் தன் உடலை விட்டு
வெளியேறிவிடும் என்று கருதினான். பூங்குழலி கதவைச் சற்றுத் திறந்து வெளியே பார்த்துவிட்டு மறுபடியும்
கதவை அடைத்துத் தாளிட்டதை சேந்தன் அமுதன் பார்த்தான்.  இது என்ன விந்தை? தாளிட்டது மட்டுமில்லாமல்
திரும்பவும் தன்னை நோக்கி வருகிறாளே? 
<br/>
<br/>
அவளுடைய உள்ளம் சிறிது இளகிவிட்டதோ? இளகினால்தான் என்ன? மறுபடியும் தன்னை வீரனாக
வேண்டும் என்றும், ராஜ்யத்தைப் பிடிக்க வேண்டுமென்றும், சிங்காதனம் ஏறி அரசாள வேண்டும் என்றும் இவ்வாறு
போதனை செய்து கொண்டுதானிருப்பாள்.  உலக ஆசைகள் என்னும் புயற் காற்றினால் அலை வீசிக்
கொந்தளிக்கும் கடல் அவளுடைய உள்ளம்.  சிவபெருமானுடைய பக்தியில் திளைத்து அமைதியுற்றிருக்கும் இனிய
புனல் வாவியை ஒத்தது தன் மனம்.  அதில் எழுந்த சிறிய கொந்தளிப்பு இவளால் நேர்ந்ததுதான். 
பூங்குழலிக்கும் தனக்கும் ஒரு நாளும் ஒத்துவரப் போவதில்லை.  அதைப்பற்றி வீண் மனோராஜ்யம் செய்வதில்
என்ன பயன்? 
<br/>
<br/>
பூங்குழலி அவன் அருகில் வந்ததும் அவனைத் தன் குவளை மலர்க் கண்களால் உற்றுப் பார்த்தாள். 
சேந்தன் அமுதனின் நெஞ்சம் தத்தளித்தது.  "கதவை ஏன் சாத்தினாய்? யார் வந்தனர்? ஒருவேளை அம்மா
தானோ, என்னமோ?" என்றான் அமுதன்.  "யாரா இருந்தாலும் சிறிது நேரம் காத்திருக்கட்டும்.  நம்முடைய
பேச்சு முடியும் வரையில் வெளியில் இருக்கட்டும்.  ராஜாவும், ராணியும் அந்தரங்கமாகப் பேசி கொண்டிருக்கும்
போது குறுக்கே வந்து யாரும் தடை செய்யக்கூடாது அல்லவா?" என்றாள்.  "ராஜா - ராணி யார் ராஜா?
யார் ராணி?" என்று தடுமாறினான் அமுதன். "நீ ராஜா; நான் ராணி! இத்தனை நேரம் சொன்னதெல்லாம்
உன் மனதில் ஏறவே இல்லையா?" "இல்லை, பூங்குழலி! எனக்கு நீ போதனை செய்வதில் சிறிதும் பயனில்லை
என்றுதான் சொன்னேனே? உன் உள்ளப் போக்கும், என் உள்ளப் போக்கும் முற்றும் மாறானவை. அவை ஒத்துவர
மாட்டா!" என்றான் அமுதன்.  "ஒத்து வரும்படி நாம்தான் செய்ய வேண்டும்" என்றான் பூங்குழலி.  "அது முடியாத
காரியம்!" 
<br/>
<br/>
"உன்னால் முடியாவிட்டால், என்னால் முடியும். அமுதா! நான் தீர்மானம் செய்து விட்டேன். அரச
குமாரனைக் காலியாணம் செய்து கொண்டு அரியாசனம் ஏறும் எண்ணத்தை விட்டு விட்டேன்.  அரண்மனை
வாழ்வையும் அரச போகத்தையும் காட்டிலும், உன்னுடைய அன்பு கோடி மடங்கு எனக்குப் பெரிது.  நீ என்
 வழிக்கு வர மறுப்பதால், நான் உன்னுடைய வழிக்கு வருவேன்; உன்னையே நான் மணந்து கொள்வேன்..."
<br/>
<br/>
சேந்தன் அமுதன் பரவச நிலையை அடைந்தான். "பூங்குழலி! பூங்குழலி! எனக்கு இப்போது சுரம்
அடிக்கவில்லையே? நான் கனவு காணவில்லையே? இப்போது நீ சொன்ன வார்த்தைகள் என் காதில் தவறாக 
விழவில்லையே? நான் தவறாகப் பொருள் கொள்ளவில்லையே?" என்றான்.
<br/>
<br/>
"இன்னொரு தடவை சொல்கிறேன், கேள்! நீ என் வழிக்கு வர மறுப்பதால், நான் உன்னுடைய
வழிக்கு வரத் தீர்மானித்து விட்டேன்.  உன்னையே நான் மணந்து கொள்வேன்.  என் பெரிய அத்தையின்
வாழ்க்கையைப் பற்றி நான் அறிந்து கொண்டிருந்த விவரங்கள் என் உள்ளத்தில் வீண் ஆசைகளை
உண்டாக்கியிருந்தன.நியாயமாக அவள் சிங்காதனத்தில் வீற்றிருக்க வேண்டியவள் என்று அடிக்கடி
எண்ணியதால் நானும் ஏன் சிங்காதனம் ஏறக்கூடாது என்ற ஆத்திரம் எனக்கும் உண்டாகி விட்டது.  என் அத்தை
கொலைகாரனுடைய வேலினால் மரணமடைந்த போது, என்னுடைய ஆசையும் மடிந்து விட்டது.  அரண்மனையில்
வாழ்கிறவர்கள் படும் அவதிகளையும், வேதனைகளையும் அறிந்து கொண்டேன்.  அலைகடலில் படகு ஓட்டிக்
கொண்டு ஆனந்தமாகக் கழிக்கும் வாழ்க்கைக்கு அரண்மனை வாழ்வு ஒருநாளும் இணையாகாது என்று அறிந்தேன். 
அமுதா! உனக்கு உடம்பு சரியானதும் இருவரும் கோடிக்கரை செல்வோம்.  அங்கே காட்டுக்கு நடுவில் உள்ள
கோயிலில் குழகர் தன்னந்தனியாகத் துணை எவருமின்றி இருக்கிறார்.  நாம் இருவரும் கோடிக்கரைக்
குழகருக்குப் புஷ்பத் திருப்பணி செய்வோம்.  சில சமயம் படகில் ஏறிக் கடலில் செல்வோம்.  ஈழ நாட்டின்
ஓரத்தில் இனிய தீவுகள் எத்தனையோ இருக்கின்றன.  அந்தத் தீவுகளில் ஒன்றில் சில சமயம் இறங்குவோம்.
அங்கே நீ ராஜாவாகவும் நான் ராணியாகவும் இருப்போம்.  அந்த ராஜ்யத்துக்கு யாரும் போட்டிக்கு
வரமாட்டார்கள்.  அமுதா! இதற்கெல்லாம் உனக்கு ஆட்சேபம் ஒன்றுமில்லையே?" 
<br/>
<br/>
"ஒரே ஆட்சேபந்தான், பூங்குழலி! இவ்வளவு பெரிய பாக்கியத்துக்கு நான் அருகதை உள்ளவனா
என்னும் ஆட்சேபந்தான்.  இதையெல்லாம் நீ உண்மையாகத்தானே சொல்லுகிறாயா? பிறகு பெரிய
ஏமாற்றத்துக்கு என்னை உள்ளாக்குவதற்காகச் சொல்லவில்லையே? இல்லை, இல்லை! நீ உண்மையாத்தான்
சொல்கிறாய்.  எப்போது கோடிக்கரைக்குப் புறப்படலாம்?" "உனக்கு உடம்பு நேரான உடனே புறப்படலாம்."
"எனக்கு உடம்பு நேராகிவிட்டது, பூங்குழலி! நான் வேணுமானால் இப்போது எழுந்து நடக்கிறேன்
பார்க்கிறாயா?" என்று கூறிவிட்டுச் சேந்தன் அமுதன் எழுந்திருக்க முயன்றான்.  
<br/>
<br/>
பூங்குழலி அவன் கையைப் பிடித்து எழுந்திருக்காமல் தடுத்து, "வேண்டாம்; இன்று ஒரு நாள் மட்டும்
பொறுத்துக்கொள்!" என்றாள்.  வாசற் கதவை யாரோ இலேசாகத் தட்டும் சத்தம் கேட்டது."அம்மா கதவைத்
தட்டுகிறாள் திறந்து விடு! அம்மாவிடம் இந்தச் சந்தோஷ சமாசாரத்தைச் சொல்வோம்" என்றான் அமுதன். 
<br/>
<br/>
பூங்குழலி போய்க் கதவைத் திறந்தாள், வாசலில் கண்ட காட்சி அவளைச் சிறிது வியப்புறச் செய்தது. 
அவள் எதிர்பார்த்தபடி கதவைத் தட்டியவள் வாணி அம்மை அல்ல.  அரண்மனைச் சேவகன் ஒருவன் கதவைத்
தட்டியிருக்க வேண்டுமென்று தோன்றியது.  கதவு திறந்ததும், சேவகன் ஒதுங்கி நின்றான்.  
<br/>
<br/>
அப்பால், செம்பியன் மாதேவியும், இளவரசர் மதுராந்தகரும் நின்றார்கள்.  இன்னும் சிறிது
தூரத்துக்கு அப்பால், பல்லக்குகள் இரண்டு இறக்கி வைக்கப்பட்டிருந்தன.சிவிகை தூக்கிகளும், காவலர்களும்
மரத்தடியில் நின்றார்கள்.  அவர்களில் ஒருவன் பிடித்துக் கொண்டிருந்த தீவர்த்தி வெளிச்சத்தில் இவ்வளவு
காட்சியையும் கண்ட பூங்குழலி செம்பியன் மாதேவியின் முன்னால் தலை வணங்கிக் கும்பிட்டு, "தாயே!
வரவேண்டும்!" என்றாள்.  "உன் அத்தை மகனுக்கு உடம்பு எப்படியிருக்கிறது, பூங்குழலி! வாணி அம்மை
எங்கே?" என்று கேட்டுக் கொண்டே மழவரையன் மாமகளாகிய முதிய எம்பெருமாட்டி அந்தக் குடிசைக்குள்ளே
பிரவேசித்தாள்.  
<br/>
<br/>
மதுராந்தகன் வெளியிலேயே நின்றான்; ஆனால் அவனுடைய குரோதம் ததும்பிய கண்கள் ஆர்வத்துடன்
குடிசைக்கு உள்ளே நோக்கின.  வருகிறவர் சிவபக்த சிரோமணியும், தங்களுக்கு மானியம் அளித்துக்
காப்பாற்றி வருகிறவருமான செம்பியன் மாதேவி என்று அறிந்ததும் சேந்தன் அமுதனும் எழுந்தான்.  "தாயே!
நல்ல சமயத்தில் வந்தீர்கள்; முதன் முதலாவது சந்தோஷமான செய்தியைத் தங்களிடம் தெரிவித்து ஆசிபெறும்
பாக்கியம் எங்களுக்குக் கிட்டியிருக்கிறது. சிவபெருமானுடைய திருவருளாலேயே இது நடந்திருக்க வேண்டும்.
இன்னும் என் அன்னையிடம் கூடச் சொல்லவில்லை.  அன்னையே! இத்தனை காலம் கழித்துப் பூங்குழலி
மனமிரங்கி என்னை மணம் புரிந்து கொள்ள இசைந்திருக்கிறாள் .  தாங்கள்தான் கூட இருந்து எங்கள்
திருமணத்தை நடத்தி வைக்கவேண்டும்.  நாங்கள் திருமணம் செய்துகொண்ட பிறகு கோடிக்கரைக் குழகர்
கோயிலுக்குப் போய் அங்கே பூமாலைக் கைங்கரியம் செய்ய எண்ணியிருக்கிறோம்!" என்றான்.  
<br/>
<br/>
செம்பியன் மாதேவியின் முகத்தோற்றம் இச்செய்தியினால் அந்த மாதரசி மகிழ்ச்சி
அடைந்தாரா, கலக்கமடைந்தாரா என்பதைத் தெரிந்து கொள்ள முடியாமலிருந்தது.  அவருடைய இதழ்களில்
மகிழ்ச்சிப் புன்னகை தோன்றியது. ஆனால் கண்களிலோ கண்ணீர் ததும்பி நின்றது.  அமுதனும் பூங்குழலியும்
அவர் முன்னால் வணங்கிய போது, மாதரசி தழுதழுத்த குரலில், "குழந்தைகளே! இறைவன் அருளால் உங்கள்
இல்வாழ்க்கை இன்பமயமாக இருக்கட்டும்!" என்று ஆசி கூறினார்.  
<br/>
<br/>
அந்தச் சமயம் வாணி அம்மை அங்கு வந்து சேர்ந்தாள்.  அவளிடம் செம்பியன் மாதேவி
சமிக்ஞையினால் அமுதனுடைய உடம்பைப் பற்றி தெரிந்து கொள்ள வந்ததாகக் கூறினார்.  வந்த இடத்தில்
அவர்களுக்குத் திருமணம் நடக்கப் போகிற செய்தியை அறிந்து மகிழ்ச்சி அடைந்ததாகவும் தெரிவித்தார். 
அச்சமயம் வாணி அம்மையின் முகபாவமும் கலக்கத்தையும், களிப்பையும் ஒருங்கே காட்டுவதாயிருந்தது.  மேலும்
சிறிது நேரம் சேந்தன் அமுதனுடனும், பூங்குழலியுடனும் பேசிக்கொண்டிருந்த பிறகு செம்பியன் மாதேவி
வெளிக்கிளம்பினார்.  அவரும், மதுராந்தகனும் பல்லக்குகள் இரண்டும் இறக்கி வைத்திருந்த இடம் நோக்கிச்
சென்றார்கள்.  
<br/>
<br/>
வழியில் ஒரு மரத்தடியில் முதிய பிராட்டியார் நின்று, சுற்றுமுற்றும் பார்த்தார்.  அருகில்
ஒருவரும் இல்லை என்பதைக் கண்ட பிறகு, மதுராந்தகனை நோக்கி, "பார்த்தாயா, மதுராந்தகா! என்
வயிற்றில் பத்து மாதம் சுமந்து பெற்றெடுத்த மகன் அதோ அக்குடிசையில் வாழும் சேந்தன் அமுதன்.  அவனுக்கு
ஐந்து வயதானபோதே எனக்கு இச்செய்தி தெரிந்துவிட்டது.  அவன் எட்டு நாள் குழந்தையாயிருந்தபோது மூச்சுப்
பேச்சற்றுக் கிடந்ததைப் பார்த்து இறந்து விட்டதாக எண்ணினேன்.  பிள்ளைப் பாசத்தினால் உன்னை என்
குழந்தையாக ஏற்றுக் கொண்டு இவனைக் கொண்டுபோய்ப் புதைத்து விடச் சொன்னேன்.  இவனை எடுத்துப் போன
வாணி வெகுகாலம் திரும்பி வரவே இல்லை.ஐந்து ஆண்டு கழிந்த பிறகு இவளையும், இப்பிள்ளையையும்
பார்த்ததும் உண்மை தெரிந்து கொண்டேன்.  ஆயினும், உன்னை நான் கைவிடவில்லை.  அவன் என் வயிற்றில்
பிறந்த மகன் என்பதற்காக அவனை அரண்மனைக்கு வரவழைத்துக் கொள்ளவுமில்லை. எல்லாம் இறைவன்
திருவிளையாடல் என்று எண்ணி உன்னை என் வயிற்றில் பிறந்த மகனைக் காட்டிலும் பதின் மடங்கு அருமையாக
வளர்த்து வந்தேன்.  அதற்காகவெல்லாம் எனக்கு இப்போது இந்த வரத்தை நீ கொடு! சோழ சிங்காதனம்
வேண்டாம் என்று சொல்லிவிடு! நீ சிங்காதனம் ஏறுவதற்குக்கூட நான் ஆட்சேபிக்க மாட்டேன்.  ஆனால் உன்
வம்சத்தில் பிறக்கும் பிள்ளைகள் ஊமையாக இருந்துவிட்டால் என்ன செய்கிறது என்றுதான் அஞ்சுகிறேன்!"
என்றார்.
<br/>
<br/>
இவ்விதம் செம்பியன் மாதேவி கூறி வந்தபோது மதுராந்தகனுடைய முகம் பேயடித்த முகமாகக்
காணப்பட்டது.  அவன் மணம் செய்துகொண்டிருந்த சின்னப் பழுவேட்டரையரின் மகளுக்கு ஒரு பெண் மகவு
பிறந்திருந்தது.  அதற்கு இரண்டு பிராயம் ஆகியும் இன்னும் பேசத் தொடங்கவில்லை என்பது அவனுடைய
நினைவுக்கு வந்தது.  பிரமை பிடித்து மரத்தோடு மரமாக நின்ற மதுராந்தகனைப் பார்த்து, அவனை வளர்த்த
அன்னையாகிய மாதரசி, "குழந்தாய்! ஏன் இப்படியே நின்று விட்டாய்? வா போகலாம்! அரண்மனைக்குப்
போய் நன்றாக யோசித்து நாளைக்குப் பதில் சொல்லு!" என்றாள்.
<br/>
<br/>
மதுராந்தகன் தட்டுத்தடுமாறி, "தாயே! யோசிப்பதற்கு இனி என்ன இருக்கிறது? ஒன்றுமில்லை. 
தாங்கள் போங்கள்! என்னுடைய இடத்தில் அரண்மனையில் வளர்ந்திருக்க வேண்டிய தங்கள் குமாரனிடம் சிறிது
பேசிவிட்டுப் பிறகு வருகிறேன்!" என்றான்.  "அப்படியே செய்! வரும்போது பல்லக்கின் திரைகளை நன்றாக
மூடிக்கொண்டு வா! கொடும்பாளூர் வீரர்கள் உன்னைப் பார்த்து விட்டால் ஏதேனும் கூச்சல் போட்டாலும்
போடுவார்கள்!" என்று சொல்லிவிட்டு அம்மாதரசி மேலே பல்லக்கை நோக்கி நடந்தார். மதுராந்தகனுடைய
முகம் முன்னைவிடக் குரோதமும், மாற்சரியமும் நிறைந்த பயங்கர மாறுதலை அடைந்ததை அப்பெருமாட்டி
கவனியாமலே அங்கிருந்து சென்று விட்டார்.
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="2"></a>
<b>அறுபத்திரண்டாம்  அத்தியாயம் <br/>

ஈட்டி  பாய்ந்தது!</b><br/>
<br/>
<br/>
<br/>
சற்று நேரம் நின்ற இடத்திலேயே நின்றான் மதுராந்தகன். குடிசைக்குப் போகலாமா,
கோட்டைக்குப் போகலாமா என்று அவன் உள்ளத்தில் ஒரு போராட்டம் நடந்தது போலத் தோன்றியது.  பின்னர்
அவன் தன்னைச் சுமந்து வந்த பல்லக்கின் அருகில் சென்று, சிவிகை தூக்கிகளிடமும், காவலர்களிடமும் ஏதோ
சொன்னான். சிவிகைக்கு உள்ளேயிருந்து ஏதோ ஒரு பொருளையும் எடுத்துக் கொண்டான்.  சிவிகையைத்
தூக்கிக் கொண்டு ஆட்கள் புறப்பட்டுச் சென்றார்கள். அவர்களுடன் தீவர்த்தி வெளிச்சமும் சென்றது.
<br/>
<br/>
மதுராந்தகன் திரும்பக் குடிசையை நோக்கி வந்தபோது, அவனும் மாதேவடிகளும் எந்த மரத்தின்
ஓரமாக நின்று பேசிக் கொண்டிருந்தார்களோ, அந்த மரத்தின் பின்புறத்திலிருந்து திடீரென்று ஒரு மனிதன்
வெளிப்பட்டு வந்ததைக் கண்டு மதுராந்தகன் ஒரு கணம் திடுக்கிட்டான்.  அவன் வேறு யாரும் இல்லை; பாதாளச்
சிறையிலிருந்து தப்பித்து வந்தியத்தேவனோடு வந்திருந்த 'பைத்தியக்காரன்' கருத்திருமன்தான்.  இன்னமும்
அவன் பார்ப்பதற்குப் பைத்தியக்காரனைப் போலவே இருந்தான்.  அவனுடைய தோற்றமும் அவன் திடீரென்று அந்த
இடத்தில் வெளிப்பட்டதும் மதுராந்தகனுக்குத் திகிலை உண்டாக்கியதில் வியப்பில்லைதானே?
<br/>
<br/>
அடுத்த கணம் மதுராந்தகன் சிவிகையிலிருந்து எடுத்து வந்த கூரிய குத்துவாளை ஓங்கினான்.
கருத்திருமன் அவனைக் கையமர்த்தி, "ஐயா! நில்லுங்கள்! நான் தங்கள் விரோதி அல்ல!" என்றான். 
"விரோதி அல்லவென்றால், பின்னே நீ யார்? என் நண்பனா?" என்று மதுராந்தகன் கேட்டான்.  "ஆம்,
ஐயா! நண்பன்தான்!" மதுராந்தகன் குரோதமும், துயரமும் ததும்பிய குரலில் மெல்லிய சிரிப்புச்
சிரித்துவிட்டு, "நல்ல நண்பன் கிடைத்தாய்! உலகமே என்னைவிட்டு நழுவிச் செல்லும்போது, நீயாவது
கிடைத்தாயே!" என்றான்.
<br/>
<br/>
"ஆம், ஐயா! உலகத்தில் யாரும் தங்களுக்குச் செய்ய முடியாத உதவியைத் தங்களுக்கு நான் செய்ய
முடியும்!" என்றான் கருத்திருமன். "அது என்ன, சொல் பார்க்கலாம்! நேரமாகிவிட்டது சொல்லுவதைச்
சீக்கிரம் சொல்லு!" "எதற்கு நேரம் ஆகிவிட்டது?" என்று கருத்திருமன் கேட்டு விட்டு, மதுராந்தகனை உற்று
நோக்கினான்.  "அரண்மனைக்குப் போவதற்குத்தான், வேறு எதற்கு?" "தங்களுக்கு உரிமை இல்லாத
அரண்மனைக்குத் தாங்கள் திரும்பிப் போகப் போகிறீர்களா?" 
<br/>
<br/>
மதுராந்தகன் மறுபடியும் அதிர்ச்சி அடைந்து, "அடே! என்ன சொல்லுகிறாய்? உனக்கு என்ன
தெரியும்? எப்படித் தெரியும்? விரைவிலே சொல்லு! இல்லாவிடில்..." என்று கையிலிருந்த குத்துவாளை
ஓங்கினான்.  "ஐயா! வாளை ஓங்க வேண்டாம்; தங்கள் பகைவர்கள் எதிர்ப்படும்போது உபயோகிப்பதற்குத்
தீட்டி வைத்துக் கொள்ளுங்கள்.  சற்று முன் தாங்களும், தங்களை வளர்த்த பெரிய மகாராணியும் இந்த
மரத்தடியில் நின்று பேசிக் கொண்டிருந்தீர்கள்.  நான் மரத்தின் பின்னால் நின்றதை நீங்கள் இருவரும்
கவனிக்கவில்லை..." 
<br/>
<br/>
"ஆகா! ஒட்டுக்கேட்டு இரகசியத்தை அறிந்து கொண்டாயா? அந்தத் துணிச்சலுடனேதான் என்னை
வழிமறித்து நிறுத்தினாயா?" "இல்லை, இல்லை! மகாராணி தங்களிடம் சொன்ன செய்தி எனக்கு முன்னமே
தெரியும்; அதைவிட அதிகமாகவும் தெரியும்.  அந்த மாதரசி தங்களை வயிற்றில் வைத்து வளர்த்த அன்னை
அல்லவென்றும், கண்டராதித்தர் தங்கள் தந்தை அல்லவென்றும் அவர் தங்களிடம் கூறினார்.  தங்களுடைய அன்னை
யார் என்றும் சொல்லி இருப்பார்.  ஆனால், தங்கள் தந்தை யார் என்று சொல்லி இருக்கமாட்டார்."
மதுராந்தகன் அவனை வெறித்து நோக்கி, "உனக்கு அது தெரியுமா?" என்றுகேட்டான்.  "ஆம், தெரியும்." 
<br/>
<br/>
மதுராந்தகன் அந்தப் பைத்தியக்காரத் தோற்றமுடையவன் தான் அவன் தந்தை என்று உரிமை
கொண்டாடப் போகிறானோ என்று பீதி அடைந்தான்.  அருவருப்பும் ஆத்திரமும் நிறைந்த குரலில் "உனக்கு
எப்படித் தெரியும்? நீ யார்?" என்று கேட்டான்.  "நான் தங்கள் தந்தையின் ஊழியன்!" என்று கருத்திருமன்
கூறியதும், மதுராந்தகன் முகம் தெளிவு பெற்றது.  கருத்திருமன் சற்று அருகில் நகர்ந்து வந்து, "ஐயா! தங்கள்
தந்தை..." என்று மெல்லிய குரலில் கூறினான்.  மதுராந்தகன் காதில் அவன் கூறியது விழுந்தது. 
மதுராந்தகனுடைய தலை சுற்றியது.  கீழே விழப் பார்த்தவன் சமாளித்துக் கொண்டு கருத்திருமனுடைய
புஜங்களை உறுதியாகப் பற்றிக் கொண்டு, "நீ கூறியது உண்மைதானா? உண்மையாகவே நான் இராஜ
குமாரன்தானா?" என்று கேட்டான்.  
<br/>
<br/>
"ஆம், ஐயா! இதைத் தங்களிடம் சொல்வதற்காகவே பல வருஜங்களுக்கு முன்பு நான் இங்கு வந்தேன். 
தங்களை அந்தரங்கமாகப் பார்த்துப் போவதற்கு சமயம் நோக்கிக் கொண்டிருந்தேன்.  துரதிர்ஜ்டவசமாகச்
சின்னப் பழுவேட்டரையர் என்னை அரண்மனைத் தோட்டத்தில் பார்த்துவிட்டார். பிடித்துப் பாதாளச் சிறையில்
போட்டுவிட்டார்." "எப்போது தப்பினாய்? எப்படி?" "இன்றைக்குத்தான், வந்தியத்தேவன் என்னும் வாலிபன்
ஒருவனுடைய உதவியினால் தப்பித்து வெளி வந்தேன்." "ஆகா! நானும் கேள்விப்பட்டேன்; கரிகாலரைக்
கொன்றதாகக் குற்றம் சாட்டப்பட்டவன் அல்லவா அவன்?" "ஆம்; ஐயா! ஆனால் உண்மையில் ஆதித்த
கரிகாலரைக் கொன்றவன் அந்த வாலிபன் அல்ல!" "அதைப் பற்றி நமக்கு என்ன கவலை? கொன்றவனாகவே
தான் இருக்கட்டுமே? இப்போது எங்கே அவன்?" 
<br/>
<br/>
"அதோ சற்றுத் தூரத்தில் தெரியும் வேலியின் மறைவில் இருக்கிறான்.  எனக்கும், அவனுக்கும்
இரண்டு குதிரைகளுடன் காத்திருக்கிறான்.  நான் நேரம் செய்வது பற்றி அவன் இப்போது கோபம்
அடைந்திருப்பான்.  அதைப் பற்றி நான் சிறிதும் கவலைப்படவில்லை.  எதிர்பாராத விதத்தில் தங்களைச்
சந்தித்து விட்டேன்." "எப்போது நீங்கள் இங்கே வந்தீர்கள்?" என்றான் மதுராந்தகன்.  
<br/>
<br/>
"சற்று முன்னாலேதான் வந்தோம்; இந்தக் குடிசைக்கு அருகில் இரண்டு குதிரைகள் இருக்கின்றனவென்று
தெரிந்து கொண்டு வந்தோம்.  குதிரைகளைத் தேடிக் கொண்டிருந்தபோது தாங்களும், தங்களை வளர்த்த
அன்னையும் தீவர்த்திகளுடன் சாலையில் வந்தீர்கள்.  அந்த வெளிச்சத்தில் குதிரைகளைக் கண்டுபிடித்தோம். 
நான் பல வருஷங்களுக்குப் பிறகு வாணியைப் பார்த்தேன்.அவளுடைய ஊமைப் பாஷையில் பேசிக்
கொண்டிருக்கும்போதே நீங்கள் இந்தக் குடிசைப் பக்கம் திரும்பி வந்தீர்கள்.  நீங்கள் இந்தக் குடிசைக்குத்தான்
வருகிறீர்கள் என்று நாங்கள் எதிர்பார்க்கவில்லை.  வந்தியத்தேவன் வேலி மறைவுக்கு ஓடி விட்டான். 
நானும் வாணியும் இம்மரத்தின் பின்னால் சிறிது நேரம் நின்றோம்.  பிறகு அவளும் குடிசைக்குள்
போய்விட்டாள்.  நான் மட்டும் இங்கு நின்று கொண்டிருந்தேன்.  அதன் பலனாகத் தங்களைப் பார்க்கும்
சந்தர்ப்பம் கிடைத்தது." "சரி, இனிமேல் நீ என்ன செய்யப் போகிறாய்?" 
<br/>
<br/>
"தாங்கள் எவ்விதம் சொல்லுகிறீர்களோ, அவ்விதம் செய்கிறேன், ஐயா! தங்கள் பிறப்பைக்
குறித்த உண்மையை அறிந்த பிறகும், தஞ்சை அரண்மனைக்குத் திரும்பிப் போகப் போகிறீர்களா? ஒன்று
ஞாபகம் வைத்துக்கொள்ளுங்கள் தாங்கள் சோழ குலத்து இளவரசர் அல்லவென்பது இன்னும் சிலருக்கும் தெரியும். 
முதன்மந்திரிக்கும், அவருடைய ஒற்றன் ஆழ்வார்க்கடியான் என்பவனுக்கும் தெரியும். என்றைக்காவது ஒருநாள்..."
"ஆமாம், ஆமாம்! தஞ்சை அரண்மனைக்குப் போக எனக்கும் விருப்பமில்லைதான், நீ என்ன யோசனை
சொல்லுகிறாய்?" 
<br/>
<br/>
"அந்த வேலி மறைவில் இரண்டு குதிரைகள் இருக்கின்றன.  தாங்கள் குடிசைக்குள் போவதுபோல்
போய்விட்டு அந்த வேலிப் பக்கம் வாருங்கள்.  நான் வந்தியத்தேவனுடன் சிறிது பேசிக் காலம் தாழ்த்திக்
கொண்டிருக்கிறேன்.  தங்கள் கையிலுள்ள வாளை அவன் மீது எறிந்து கொன்றுவிடுங்கள்.  இரண்டு குதிரைகள்
மீது நாம் இருவரும் ஏறிப் போய்விடுவோம்.  கோடிக்கரை சென்று இலங்கைக்குப் போவோம்.  இலங்கை
அரசர், சோழ குலத்தின் பகைவர்; பாண்டிய குலத்துக்குப் பரம்பரை சிநேகிதர்.  நான் இலங்கை மன்னரை
நன்கு அறிவேன்.  பாண்டிய குலத்தின் மணி மகுடமும், இரத்தின ஹாரமும் இருக்குமிடமும் அறிவேன் என்ன
சொல்லுகிறீர்கள்?" 
<br/>
<br/>
மதுராந்தகன் சிறிது நேரம் யோசனை செய்தான்.  அவனுடைய உள்ளம் அந்தச் சில வினாடி
நேரத்தில் எத்தனையோ கோட்டைகள் கட்டியது.  "ஐயா! நேரம் போகிறது தங்கள் முடிவு என்ன?
வந்தியத்தேவன் இனி இங்கேயே வந்துவிடுவான்." "அவனைக் கொல்லவேண்டும் என்றா சொல்லுகிறாய்?"
"தங்களுக்குத் தயக்கமாயிருந்தால் தங்கள் கையிலுள்ள குத்து வாளை என்னிடம் கொடுங்கள்!" 
<br/>
<br/>
"வேண்டாம்; இந்த வாளுக்கு வேறு வேலை இருக்கிறது.  வந்தியத்தேவனைப் பற்றி எனக்குத்
தெரியும்.  அவன் நல்ல வீரன் அவனையும் நம்முடன் அழைத்துக் கொண்டு போகலாமே?" "அழைத்துப் போகலாம்;
ஆனால் இன்னொரு குதிரை?" "குதிரைக்கு என்ன குறைவு? நான் இன்னமும் பட்டத்து இளவரசன்
மதுராந்தகன்தானே!" என்று கூறிவிட்டுக் கோபச் சிரிப்புச் சிரித்தான்.  பிறகு, "நீ போ! அவனைச்
சற்று நேரம் பொறுமையாக இருக்கச் சொல்! இந்தக் குடிசைக்காரனைப் பார்த்து ஒரு வார்த்தை பேசிவிட்டு
விரைவில் வந்து விடுகிறேன்!" என்றான்.  
<br/>
<br/>
கருத்திருமன், வந்தியத்தேவன் மறைந்து நின்ற வேலியைத் தேடிக் கொண்டு போனான்.  நல்ல
இருட்டு, தூரத்தில் இராஜபாட்டையில் அவ்வப்போது சிலர் தீவர்த்தி பிடித்துக் கொண்டு போனபோது சிறிது
வெளிச்சம் வந்தது.  வெகு தூரத்திலிருந்து வந்த அந்த மங்கலான வெளிச்சத்தில் இரண்டு கம்பீரமான
புரவிகள் வேலிகளில் கட்டப்பட்டு நிற்பது தெரிந்தது.ஆனால் வந்தியத்தேவனைக் காணவில்லை.  மெல்லிய
குரலில் கூப்பிட்டுப் பார்த்தான்; பதிலுக்குக் குரல் கேட்கவில்லை.  "சரி; அவனாகத் தொலைந்து போனால்
நல்லதாய்ப் போயிற்று" என்று கருத்திருமன் எண்ணிக் கொண்டான்.  
<br/>
<br/>
வந்தியத்தேவனும் கருத்திருமனும் முதலில் நந்தவனக் குடிசையருகில் வந்தபோது அங்கே இருள்
சூழ்ந்திருந்தது.  குடிசைக்குள் எரிந்த சிறிய விளக்கிலிருந்து சில ஒளிக்கிரணங்கள் வெளியே எட்டிப்
பார்த்தன.  தாமரைக் குளத்திற்குத் தண்ணீர் மொள்ளச் சென்ற வாணி அம்மையாரோ, இருவர் இருட்டில்
வருவதைக் கண்டு தயங்கி நின்றாள்.  முதலில் வந்தியத்தேவனுடைய முகம் அவள் பார்வையில் தென்பட்டது. 
உடனே அவளுடைய முகம் மலர்ந்தது முன்னொரு தடவை சேந்தன் அமுதன், அவனை அழைத்து வந்ததை அவள் மறந்து
விடவில்லை.  வரவேற்புக்கு அறிகுறியாகத் தலையை அசைத்தாள்.  பின்னால் தொடர்ந்து வந்த
கருத்திருமனைக் கண்டதும் பேய் பிசாசைக் கண்டவளைப் போல் பீதி அடைந்து செயலற்றுப் பிரமித்து
நின்றாள்.  கருத்திருமன் அவளுடன் சமிக்ஞை பாஷையில் பேச முயன்று, அவளுடைய பீதியை ஒருவாறு
போக்கினான்.  
<br/>
<br/>
அவர்களிருவரையும் தனியாக விட்டுவிட்டு வந்தியத்தேவன் குடிசையை அணுகினான்.  வாசற்கதவு
அப்போதுதான் தாளிடப்பட்டது.  பலகணி வழியாக எட்டிப் பார்த்தான்.  சேந்தன் அமுதன் உயிருக்கு மன்றாடிக்
கொண்டிருப்பதற்குப் பதிலாக முகமலர்ச்சியுடன் பூங்குழலியுடன் பேசிக்கொண்டிருப்பதைப் பார்த்து அவனுக்குச்
சிறிது நிம்மதி ஏற்பட்டது.  அவர்களுடைய பேச்சினிடையில் குறுக்கிட்டு விடைபெற்றுக் கொண்டு போக
முயல்வது உசிதமா என்று யோசித்துக் கொண்டிருக்கையிலேயே, செம்பியன்மாதேவியும், மதுராந்தகனும்,
அவர்களுடைய பரிவாரங்களும் வந்து விட்டார்கள்.  
<br/>
<br/>
உடனே அவன் குடிசையைவிட்டு நகர்ந்து வேலியைத் தாண்டி அப்பால் குதித்தான்.  அங்கே
கட்டியிருந்த குதிரைகளைக் கண்டதும் ஆழ்வார்க்கடியான் அந்த வரைக்கும் தன்னை ஏமாற்றி மோசம் செய்யவில்லை
என்று உறுதி பெற்றான்.  கருத்திருமன் வரவுக்காக அங்கேயே காத்திருந்தான்.  சிவிகைகள், பரிவாரங்கள்,
தீவர்த்திகள் எல்லாம் போன பிறகும் கருத்திருமன் வராதிருக்கவே, வந்தியத்தேவன் பொறுமை இழந்தான். 
மீண்டும் வேலியைத் தாண்டிக் குதித்து வந்தான்.  மரத்தடியில் மதுராந்தகனும், கருத்திருமனும் பேசிக்
கொண்டிருப்பதைக் கவனித்தான்.  மதுராந்தகன் கண்ணில் பட அவன் விரும்பவில்லை.  கருத்திருமனுக்கும்,
மதுராந்தகனுக்கும் என்ன அந்தரங்கப் பேச்சு என்ற ஐயமும் அவன் உள்ளத்தில் உதித்தது.  அவர்களுடைய பேச்சில்
ஒரு பகுதி அவன் காதில் விழுந்தது.   மதுராந்தகன் குடிசையை நோக்கிப் போனபோது, அவனை அறியாமல் 
வந்தியத்தேவனும் பின் தொடர்ந்து போனான்.
<br/>
<br/>
மதுராந்தகன் குடிசை வாசலில் சென்று கதவை இடிக்கலாமா, வேண்டாமா என்று தயங்கி
நின்றான்.  அப்போது உள்ளிருந்து கலகலவென்று சிரிப்புச் சத்தம் கேட்டது.  அந்தச் சிரிப்பின்
ஒலியினால் மதுராந்தகனுடைய மனம் மாறிவிட்டதோ, அல்லது எண்ணி வந்த காரியத்துக்குத் துணிவு
வரவில்லையோ, தெரியாது.  உடனே திரும்பிக் கருத்திருமன் சென்ற திசையை நோக்கிச் செல்லத்
தொடங்கினான்.  
<br/>
<br/>
வந்தியத்தேவன் அவன் கண்ணில் படாமல் தப்புவதற்காக அப்பாலிருந்த ஒரு மரத்தின் மறைவுக்குப்
பாய்ந்தான்.  அப்படிப் பாயும்போது அவன் கண்ணில் ஒரு விபரீதமான காட்சி தென்பட்டது.குடிசைக்குப்
பின்புறச் சுவரில் ஒரு பலகணி இருந்தது.  அதன் வழியாகக் குடிசையில் எரிந்த விளக்கின் ஒளி சிறிது
வெளியே வந்து கொண்டிருந்தது.  அந்த ஒளியில் ஒரு மனித உருவம் கையில் ஒரு குட்டையான ஈட்டியுடன்
பயங்கரமாக நிற்பதைக் கண்டான்.  
<br/>
<br/>
குடிசையின் பலகணி வழியாக அந்த உருவம் உள்ளே உற்றுப் பார்த்தது.  பின்னர் ஈட்டியைப் பலகணி
வழியாக உள்ளே எறியும் நோக்குடன் குறி பார்க்கத் தொடங்கியது ஆனால் உடனே எறிந்துவிடவில்லை. 
குறி பார்ப்பதும் மறுபடி கீழே தழைப்பதுமாக இருந்தது.  அதே சமயத்தில் குதிரைகள் புறப்படும் காலடிச் சத்தம்
கேட்டது.வந்தியத்தேவன் ஒரு கண நேரம் தத்தளித்தான்.  
<br/>
<br/>
குதிரைகள் இரண்டும் போய்விட்டால் அவன் தப்பிச் செல்வது அசாத்தியமாகிவிடும்.  குதிரையைக்
காப்பாற்றிக் கொள்வதற்காகப் போனால் இங்கே இந்தக் கரிய நிழல் உருவம் என்ன கொடிய காரியம் செய்ய
எண்ணுகிறதோ, அதைத் தடுக்க முடியாமற் போகும்.  வந்தியத்தேவனுடைய தத்தளிப்பு ஒரு நிமிட நேரத்துக்கு
மேல் நீடிக்கவில்லை.  குதிரைகள் போனால் போகட்டும்; அவன் கடமை இப்போது இங்கேதான்.  கையில்
ஈட்டியுடன் நின்ற கரிய உருவத்தை நோக்கி மெள்ளச் சென்றான்.  
<br/>
<br/>
குடிசைக்குள்ளிலிருந்து 'வீல்' என்று ஒரு குரல், பீதி நிறைந்த பெண் குரல், தெளிவாகக்
கேட்டது. வந்தியத்தேவன் ஜாக்கிரதையை விட்டு ஒரே பாய்ச்சலாகப் பாய்ந்தான்.  ஈட்டியை உள்ளே எறிய
இருந்தவன் வந்தியத்தேவன் ஓடி வரும் சத்தம் கேட்டுத் திரும்பினான்.திரும்பிய வேகத்துடன் அவன் மீது
ஈட்டியை எறிந்தான்.ஈட்டி வந்தியத்தேவனுடைய விலாவில் பாய்ந்தது; அவன் கீழே விழுந்தான்.  அவன்
என்ன ஆனான் என்றுகூடப் பாராமல் ஈட்டியை எறிந்தவன் அங்கிருந்து ஓட்டம் எடுத்தான்.  
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="3"></a>
<b>அறுபத்துமூன்றாம்  அத்தியாயம் <br/>

பினாகபாணியின்  வஞ்சம் </b><br/>
<br/>
<br/>
<br/>
பொன்னியின் செல்வரும், குந்தவைதேவி முதலானோரும் பாதாளச் சிறைக்குச் சென்று பார்த்தபோது
அங்கே அவர்கள் வந்தியத்தேவனைக் காணவில்லை.  அவனுக்குப் பதிலாக வைத்தியர் மகன் பினாகபாணியைக்
கண்டார்கள்.  பினாகபாணி சுவரில் இருந்த இரும்பு வளையங்களில் சேர்த்துக் கட்டப்பட்டிருந்தான். 
"ஐயையோ! கொலைகாரன் தப்பி ஓடிவிட்டான்! பைத்தியக்காரன் தப்பி ஓடிவிட்டான்" என்று கூச்சலிட்டுக்
கொண்டுமிருந்தான்.  அவனைக் குந்தவை தேவிக்கும் வானதிக்கும் நன்கு நினைவிருந்தது.  முதன் முதலில்
வந்தியத்தேவனுக்குத் துணையாக அவனையும் கோடிக்கரைக்கு அவர்கள் அனுப்பினார்கள் அல்லவா? பினாகபாணியை
விடுதலை செய்யப் பண்ணி விசாரித்தபோது அவன் சற்றுமுன் அங்கு நடந்த நிகழ்ச்சிகளைச் சுருக்கமாகத்
தெரியப்படுத்தினான்.  தப்பி ஓடிப்போனவர்களை விரைவாகத் தொடர்ந்து பிடிக்க வேண்டுமென்றும்
ஆத்திரப்பட்டான்.  
<br/>
<br/>
ஆனால், அவனுடைய வரலாற்றைக் கேட்டவர்கள் அது விஷயத்தில் அவ்வளவு ஆத்திரம் கொள்ளவில்லை.
வந்தியத்தேவனுடைய சாமர்த்தியத்தைப் பற்றி மனத்திற்குள் அவர்கள் மெச்சிக் கொண்டதுடன், அச்சமயம் அவன்
தப்பி ஓடிப் போனதே ஒருவிதத்தில் நல்லது என்று எண்ணிக் கொண்டார்கள்.  மணிமேகலை தனது எண்ணத்தை
வெளிப்படையாகத் தெரிவிக்கத் தொடங்கியபோது குந்தவை, அவளைத் தடுத்து, "தங்காய்! பேசாமலிரு! இது
பெரிய இராஜாங்க விஷயம்.  பெண் பிள்ளைகளாகிய நமக்கு அதைப்பற்றி என்ன தெரியும்? உன் மனதில்
இருப்பதை என்னிடம் தனியாகச் சொல்லு!" என்றாள்.  
<br/>
<br/>
எல்லாரும் பாதாளச் சிறையின் வாசலில் வந்தபோது அங்கே சேனாதிபதி பெரிய வேளாரும்
வந்து சேர்ந்தார்.  சிறையில் ஏதோ தவறு நடந்துவிட்டது என்ற செய்தி அவர் காதுக்கு அதற்குள்
எட்டியிருந்தது.  நடந்தவற்றை அறிந்தபோது சேனாதிபதியும் தப்பி ஓடியவர்களைப் பிடிப்பதில் அவ்வளவாகப்
பரபரப்புக் காட்டவில்லை.  உண்மையில் அவருடைய மனத்திற்குள்ளேயும் வந்தியத்தேவன் மீது சாட்டப்பட்டிருந்த
குற்றத்தைப் பற்றிச் சிறிதும் நம்பிக்கை உண்டாகியிருக்கவில்லை.அருள்மொழிவர்மர், குந்தவைதேவி
முதலியோர் வந்தியத்தேவனிடம் கொண்டிருந்த அபிமானத்தையும் அறிந்திருந்தார்.  ஆகையால், கோபம்
கொள்வதற்குப் பதிலாக வந்தியத்தேவனுடைய கெட்டிக்காரத்தனத்தைக் குறிப்பிட்டு சிரித்தார்.  
<br/>
<br/>
"அந்த வாணர்குல வாலிபன் ரொம்ப சாமர்த்தியசாலி! இலங்கை மாதோட்டச் சிறையிலிருந்தும்
அவன் இப்படித்தான் ஒரு தடவை தந்திரமாகத் தப்பிச் சென்றான்!" என்றார்.  வைத்தியர் மகன் குறுக்கிட்டு,
"ஐயா! தப்பி ஓடியவர்களைத் தேடிப் பிடிக்க ஏற்பாடு செய்ய வேண்டாமா?" என்றான்.  "ஆ! அவர்கள் எங்கே
தப்பிச் சென்றுவிடப் போகிறார்கள்? இந்தக் கோட்டைக்குள்ளேதான் இருக்க வேண்டும்? பார்த்துக்
கொள்ளலாம்!" என்றார் சேனாதிபதி பெரிய வேளார்.  
<br/>
<br/>
பினாகபாணி ஆத்திரத்துடன் "இல்லை, இல்லை! அந்தக் கொலைக்காரனுக்குச் சுரங்கப்பாதை
தெரியும்.  அதன் வழியாக அவன் வெளியேறிப் போய்விடுவான்!" என்று அலறினான்.  சேனாதிபதி
இதனால் கோபம் அடைந்து, "முட்டாளே! நீ எனக்குப் புத்தி சொல்ல முன் வந்துவிட்டாயா? அவர்கள் தப்பிச்
செல்வதற்கு நீதானே காரணம்? வேண்டுமென்றே அவர்களுடன் சேர்ந்து நீயே இந்தச் சூழ்ச்சி செய்தாயோ,
என்னமோ? இவனைப் பிடித்து மறுபடியும் பாதாளச் சிறையிலே போடுங்கள்!" என்று பக்கத்தில் நின்ற
வீரர்களைப் பார்த்துக் கூறினார்.  
<br/>
<br/>
பினாகபாணி நடுநடுங்கிப் போனான். "இல்லை, ஐயா! சத்தியமாக நான் அவர்களுடைய
சூழ்ச்சியில் சேர்ந்தவன் அல்ல.  முதன்மந்திரி அனுப்பி நான் வந்தேன்!" என்று முறையிட்டான். 
பொன்னியின் செல்வர் குறுகிட்டு, "ஆமாம்; இவன் முதல்மந்திரியின் ஆள் அல்லவா? தக்க காவலுடன் அவரிடம்
அனுப்பிச் சேர்த்துவிடலாம்.  முதன்மந்திரியே இவனுக்குத் தக்க தண்டனை கொடுக்கட்டும்!" என்றார். 
அவ்வாறே சேனாதிபதி வைத்தியர் மகனை முதன்மந்திரி அநிருத்தரிடம் கொண்டுபோய் ஒப்புவித்துவிடும்படி
தம்முடைய வீரர்கள் நால்வருக்குக் கட்டளை பிறப்பித்தார்.  
<br/>
<br/>
முதன்மந்திரி அநிருத்தர் பினாகபாணியிடம் சிறையில் நடந்தவற்றைக் கேட்டு அறிந்தபோது
அவரும் அவ்வளவாகப் பரபரப்புக் காட்டவில்லை.  அநிருத்தர் எந்த முக்கியமான காரியத்துக்கும் ஒரு ஆளை
மட்டும் நம்பி அனுப்புவதில்லை.  எங்கேயாவது ஒற்றனை அனுப்பினால், அவனைக் கவனித்துக் கொள்ளப் பின்னால்
இன்னொருவனையும் அனுப்பி வைப்பது அவர் வழக்கம்.  அவ்வாறே இப்போதும் ஆழ்வார்க்கடியானை
அனுப்பியிருந்தபடியால் அவர் கவலைப்படவில்லை.  ஓடிப்போனவர்களை அவன் பிடித்துக் கொண்டு வருவான் அல்லது
அவர்களைப் பற்றிய செய்தியாவது கொண்டு வருவான் என்று நம்பினார்.  ஓடிப்போனவர்கள் இருவரும் ஒரு
வழியாக அகப்படாமலே ஓடிப்போய்விட்டால் பல தொல்லைகள் தீர வகை ஏற்படும் என்ற எண்ணமும் அவர்
மனதில் இருந்தது.  
<br/>
<br/>
எனவே, பினாகபாணி பாதாளச் சிறையில் நடந்தவற்றைச் சொல்லிவிட்டு, "ஐயா! என்னுடன்
நாலு ஆட்களை அனுப்பி வைத்தால் நானே அவர்களைத் திரும்பவும் கைப்பற்றி வருகிறேன்" என்று சொன்னபோது,
அநிருத்தரும் அவன் பேரில் எரிந்து விழுந்தார்.  "முட்டாளே! காரியத்தை அடியோடு கெடுத்துவிட்டாய்!
அந்தப் பைத்தியக்காரனைப் பற்றி வெளியில் யாருக்குமே தெரியக்கூடாது என்று அல்லவா உன்னை அனுப்பினேன்.
இல்லாவிடில் நானே போய் அவனை அழைத்து வந்திருக்கமாட்டேனா? இப்போது அரண்மனையைச் சேர்ந்த
பலருக்கும் அவனைப் பற்றித் தெரிந்து போய்விட்டது.  அது போதாது என்று நீ வேறு மறுபடியும்
விளம்பரப்படுத்தப் பார்க்கிறாயா? போதும் உன்னுடைய சேவை! நீ ஒற்றன் வேலைக்குச் சிறிதும் தகுதி
அற்றவன் போ! இனி என் முகத்தில் விழிக்காதே! இன்று நடந்தவற்றை யாரிடமும் சொல்லாதே!
சொன்னதாகத் தெரிந்தால் உன்னைக் கழுவில் ஏற்றக் கட்டளையிடுவேன்!" என்றார் அநிருத்தர்.  
<br/>
<br/>
பினாகபாணி தலையைத் தொங்கப் போட்டுக்கொண்டு முதன்மந்திரி வீட்டிலிருந்து
வெளியேறினான்.  அவனுடைய உள்ளத்தில் ஆசாபங்கத்தினால் ஏற்பட்ட குரோதம் கொழுந்து விட்டெரிந்தது. 
அந்தக் குரோதமெல்லாம் வந்தியத்தேவன் மீது திரும்பியது.  அவனாலேதான் தனக்கு எடுத்த காரியத்தில்
தோல்வியும், அபகீர்த்தியும் உண்டாயின.  சேனாதிபதியும் முதன்மந்திரியும் தன்னைக் கடிந்து கொள்ளவும்
நேர்ந்தது.  இவர்கள் எல்லோரும் அலட்சியமாயிருந்தால் இருந்து விட்டுப் போகட்டும்.  வந்தியத்தேவனைக்
கண்டுபிடித்துப் பழிவாங்கும் கடமை தன்னுடையது.  பைத்தியக்காரன் தப்பி ஓடிப் போனாலும் போகட்டும்;
வந்தியத்தேவன் மட்டும் விடக் கூடாது.  கோடிக்கரைக்குப் பிரயாணம் சென்ற நாளிலிருந்து தன்னுடைய
விரோதி அவன். கடைசியாக இந்தப் பெரிய தீங்கைத் தனக்குச் செய்திருக்கிறான்.  அவனைக்
கண்டுபிடித்துப் பழிவாங்கியே தீரவேண்டும்!...  
<br/>
<br/>
இவ்வாறு பினாகபாணி தீர்மானித்துக் கொண்டு தஞ்சைக் கோட்டையைவிட்டு வெளியேறினான். 
வந்தியத்தேவன் கோட்டைக்குள் இருக்கமாட்டான் என்றும், இரகசியச் சுரங்கப்பாதை வழியாகப் போயிருப்பான்
என்றும் அவன் உண்மையிலேயே நம்பினான்.  ஆனால் சுரங்கபாதை எங்கே இருக்கிறதென்றாவது, அதன் வெளி
வாசல் எங்கே திறக்கிறதென்றாவது, அவனுக்குத் தெரிந்திருக்கவில்லை.  ஆயினும் கோட்டைச் சுவரில்
எங்கேயோ ஓரிடத்தில் அந்த இரகசியச் சுரங்கப் பாதையின் வெளி வாசற்படி இருக்கத்தான் வேண்டும்.சுவர்
ஓரமாகப் போய்ச் சுற்றிப் பார்த்தால் ஒருவேளை கண்டுபிடித்தாலும் கண்டுபிடிக்கலாம்.  ஏன்?
வந்தியத்தேவனும், பைத்தியக்காரனும் வெளியில் வரும்போது கையும் மெய்யுமாக அவர்களைப் பிடித்தாலும்
பிடித்து விடலாம்...  
<br/>
<br/>
இத்தகைய எண்ணத்தினால் பினாகபாணி தஞ்சைக் கோட்டையின் வெளிப்புறத்தில் மதிளை ஒட்டி
வடவாற்றின் அக்கரை வழியாகப் போய்க்கொண்டிருந்தான்.  மதிள் சுவரைக் கவனமாக உற்றுப் பார்த்துக்
கொண்டே போனான்.கொடும்பாளூர் வீரர்கள் சிலர் கையில் தீவர்த்தியுடன் அவ்வப்போது மதிளைச்
சுற்றிப் போய்க் கொண்டிருந்தார்கள்.  வைத்தியர் மகனிடம் இன்னமும் அவன் முதன்மந்திரியின் ஆள் என்பதற்கு
அடையாளமான இலச்சினை இருந்தது.  ஆகையால், வீரர்கள் எதிர்ப்பட்டால் அவன் அவர்களிடமிருந்து
சமாளித்துக் கொண்டு செல்ல முடியும்.  ஆயினும், அவன் எடுத்த காரியம் அதனால் தாமதம் ஆகும்.  ஆகையால்
தீவர்த்தியுடன் காவல் வீரர்கள் எதிரே வந்தபோதெல்லாம் பாதை ஓரத்தில் மரங்கள் புதர்களில் மறைந்து
நின்று அவர்கள் அப்பால் போனதும் வெளி வந்தான்.  இப்படி அவன் ஒரு தடவை புதர்களில் மறைந்து
கொண்டிருந்தபோது அவனுக்குச் சற்றுத் தூரத்தில் இன்னும் இருவர் ஒளிந்திருப்பதைப் பார்த்துத் திடுக்கிட்டான். 
அவர்களில் ஒருவன் கையில் வாள் இருந்தது.  தீவர்த்தி வெளிச்சம் புதர்களின் வழியாக வந்து இரண்டொரு
கிரணங்கள் அந்த வாளின் மீது பட்ட போது அது ஒளி வீசியது.  ஆனால் ஒளிந்திருந்தவர்கள் யார் என்பது
தெரியவில்லை.  
<br/>
<br/>
காவலர்கள் அப்பால் போனதும் அந்த இரு மனிதர்களும் நதிக் கரைக்கு வந்து பினாகபாணி சென்ற
திசைக்கு எதிர் பக்கமாக நடந்து சென்றார்கள்.  பினாகபாணி தன் வழியே சிறிது தூரம் சென்றான். 
சட்டென்று அவன் மனத்தில் ஓர் ஐயம் உதித்தது.  அவர்கள் இருவரும் தப்பி ஓடிய வந்தியத்தேவனும்
பைத்தியக்காரனுந்தானோ என்னமோ? ஏன் இருக்கக்கூடாது? கோட்டை வாசலை நோக்கி அவர்கள் சென்றபடியால்
அவனுக்கு முதலில் அச்சந்தேகம் உதிக்கவில்லை.  ஆனால் வந்தியத்தேவன் மிக்க தந்திரசாலி; துணிச்சலும்
உள்ளவன் ஆகையால் என்ன உத்தேசத்துடன் போகிறானோ, என்னமோ?...  
<br/>
<br/>
எனவே பினாகபாணியும் திரும்பி அவர்களைச் சற்றுத் தூரத்தில் பின்தொடர்ந்து போனான். 
ஒருவனுடைய கையிலே வாள் இருந்தபடியால் ஓடிப்போய் அவர்களை எதிர்ப்படவும் விரும்பவில்லை. 
அநாவசியமாக அன்னியன் ஒருவனுடன் சண்டை போடும் சமயம் அதுவல்ல.  அவர்கள் தப்பி ஓடியவர்கள்தான் என்று
நிச்சயம் தெரிந்துகொண்ட பிறகுதான் எதுவும் செய்ய வேண்டும்.  அவனுடைய கையில் குட்டையான குத்தீட்டி ஒன்று 
இருக்கவே இருந்தது.அதைத் திடீரென்று உபயோகித்து அவனுடைய ஜன்ம விரோதியைத் தீர்த்துக் கட்டுவதே 
நல்லது. 
அதோ வடக்குக் கோட்டை வாசல் தெரிகிறது! அடேடே! அங்கே என்ன இவ்வளவு கூட்டமும் ஆர்ப்பாட்டமும்?
பல்லக்குகள், தீவர்த்திகள், முன்னும் பின்னும் அரண்மனைச் சேவகர்கள்! யாரோ முக்கியமானவர்கள் வெளியில்
போகிறார்களோ, திரும்பி வருகிறார்களோ தெரியவில்லை! 
<br/>
<br/>
கடவுளே! இவர்கள் எங்கே? சட்டென்று மாயமாய் மறைந்து விட்டார்களே? குறுக்கு வழியில்
புகுந்துவிட்டார்கள் போலும்! எங்கே போயிருப்பார்கள்? இராஜபாட்டைக்குப் போய் விட்டார்களா, என்ன?
தப்பி ஓடிய கைதிகள் அவ்வளவு தைரியமாக இராஜபாட்டைக்குச் சென்றிருக்க முடியுமா? இல்லாவிடில் எங்கே
போயிருக்க முடியும்?...  சேந்தன் அமுதனுடைய நந்தவனக் குடிசை அங்கே சமீபத்தில் இருப்பது
பினாகபாணிக்கு நினைவு வந்தது.  முன்னொரு முறை வந்தியத்தேவன் அங்கே ஒளிந்திருந்தான் என்பதும்
அவனுக்குத் தெரிந்திருந்தது! ஆமாம்! ஆமாம்! அவர்கள் வந்தியத்தேவனும், பைத்தியக்காரனுந்தான்.  சேந்தன்
அமுதன் வீட்டுக்குத்தான் போகிறார்கள் போலும்! அல்லது அந்தத் தந்திரசாலியான வந்தியத்தேவன் வேறு என்ன
உத்தேசம் வைத்திருக்கிறானோ தெரியவில்லை.  
<br/>
<br/>
சேந்தன் அமுதனுடைய நந்தவனம் இருந்த திசையை நோக்கிப் பினாகபாணி சென்றான்.  இருட்டில்
வழி கண்டுபிடித்துச் செல்வது அவ்வளவு சுலபமாயில்லை.  தட்டுத்தடுமாறி நந்தவனத்தை அடைந்தபோது அங்கே
சிவிகைகளும் காவலர்களும் இருப்பதைக் கண்டு வியந்தான்.  என்ன செய்தவதென்று தெரியாமல் அவன் தயங்கி
நின்றபோது, சிவிகைகள் புறப்பட்டு விட்டன.  காவலர்களும் பின்தொடர்ந்து சென்றார்கள்.  
<br/>
<br/>
பினாகபாணி அந்த நந்தவனத்தில் நாலாபுறமும் உற்றுப் பார்த்தான்.ஒரு வேலியின் ஓரமாக
இரண்டு குதிரைகளின் தலைகள் தெரிந்தன.  வைத்தியர் மகனின் ஆர்வம் அதிகமாயிற்று.  மெள்ள மெள்ள
நடந்து குடிசையை அணுகினான்.  ஒரு மரத்தினடியில் இருவர் நின்று பேசிக் கொண்டிருப்பதைக் கண்டான். 
அவர்கள் தான் தேடி வந்த ஆசாமிகளாகத்தான் இருக்கவேண்டும்.  குதிரைகள் இரண்டு ஆயத்தமாக
நிற்கின்றனவே, அது எப்படி? அவர்கள் தப்பி ஓடுவதற்கு வேறு யாராவது, பெரிய இடத்தைச் சேர்ந்தவர்கள்,
இரகசியமாக உதவி புரிகிறார்களா, என்ன? அவர்களைத் தப்பவைக்கும் சூழ்ச்சியில் இராஜ குடும்பத்தினரே
சம்பந்தப்பட்டிருப்பார்களோ? அந்தப் பைத்தியக்காரன் தனக்கு ஏதோ இரகசியங்கள் தெரியும் என்பதாக
அலறிக் கொண்டிருந்தானே, அந்த ரகசியங்கள் வெளிப்படக் கூடாது என்பதற்காக ஒருவேளை இதெல்லாம்
நடைபெறுகிறதோ?..  
<br/>
<br/>
மரத்தின் பின்னால் மறைந்து நின்று பேசுகிறவர்கள் யார் என்று உற்றுப் பார்த்தான்.  அவர்களில்
ஒருவன் பைத்தியக்காரன்தான்; சந்தேகமில்லை.  அவனுடைய கம்மல் குரலை நன்றாக அடையாளம் கண்டுபிடிக்க
முடிந்தது.அப்படியானால், இன்னொருவன் வந்தியத்தேவனாகத்தானே இருக்கவேண்டும்? ஆனால் அவன் மாதிரி
தோன்றவில்லையே? இது என்ன அதிசயம்? இளவரசர் மதுராந்தகரைப் போல் அல்லவா தோன்றுகிறது?
தலையிலே இளவரசுக் கிரீடம்! தோளில் பீதாம்பரம்! கழுத்தில் முத்து மாலைகள்! கைகளிலும்
ஆபரணங்கள்!...  மதுராந்தகருக்கும் இந்தப் பைத்தியக்காரனுக்கும் இடையில் என்ன அந்தரங்கப் பேச்சு இருக்க
முடியும்? 
<br/>
<br/>
அது ஏதாவது இருந்துவிட்டு போகட்டும்; தன்னுடைய ஜன்ம விரோதியான வந்தியத்தேவன் எங்கே?
பக்கத்திலேதான் எங்கேயாவது இருக்க வேண்டும் சந்தேகமில்லை.  கையிலே வாளுடன் நடந்தவன் அவனேதான்!
ஒருவேளை, வேலி ஓரத்தில் குதிரைகளைப் பார்த்தோமே? அவற்றில் ஒன்றின் மீது ஓடுவதற்கு ஆயத்தமாக
உட்கார்ந்திருக்கிறானோ? பைத்தியக்காரன் வரவுக்காகக் காத்துக் கொண்டிருக்கிறானோ?...ஆகா!
அப்படித்தான் இருக்கவேண்டும்.  அவர்கள் தப்பிச் செல்வதற்குக் காரணமானவர் மதுராந்தகர்தான் போலும்!
மதுராந்தகருடைய தூண்டுதலினால்தான் வந்தியத்தேவன் கரிகாலரைக் கொன்றான் போலும்! இப்போது அவர்கள்
தப்பித்துக் கொண்டு புறப்படுவதற்கு முன்னால், பைத்தியக்காரனிடம் மதுராந்தகர் ஏதோ செய்தி சொல்லி
அனுப்புகிறார் போலும்! கடவுளே! இவையெல்லாம் மட்டும் உண்மையாக இருந்து, தன்னால் அவற்றை உண்மை என்று
நிரூபிக்கவும் முடியுமானால்?... 
<br/>
<br/>
இப்படியெல்லாம் பினாகபாணியின் கோணல் மூளை வேலை செய்தது.  எல்லாவற்றுக்கும் குதிரைகளின்
அருகில் போய்ப் பார்ப்பது நல்லது.  அங்கே ஒருவேளை வந்தியத்தேவன் தனியாக இருந்தால், தன்
கையிலிருந்த குத்தீட்டியினால் ஒரு கை பார்க்கலாம்.  பிற்பாடு, இந்தப் பைத்தியக்காரனைப் பிடித்துப்
பயமுறுத்தி உண்மையை அறியலாம்.  மதுராந்தகரும் பைத்தியக்காரனும் பேசிக்கொண்டு நின்ற மரத்திற்கு நேர்
எதிரே வேலிக்கு அப்பால் குதிரைகள் நின்றன.  அவர்களைத் தாண்டிக்கொண்டு அங்கே போக முடியாது. 
வழியில் தாமரைக் குளம் வேறு இருந்தது.  ஆகையால் குடிசைக்குப் பின்புறத்தை அடைந்து அங்கே வேலியைத்
தாண்டிப் போய்க் குதிரைகள் நின்ற இடத்தைச் சேர்வதுதான் நல்லது.
<br/>
<br/>
பினாகபாணி அவ்வாறே சென்று குடிசையின் பின்புறத்தை அடைந்தபோது, அவனுடைய காதில்
சேந்தன் அமுதன் குரலும், பூங்குழலியின் குரலும் வீழ்ந்தன.  பூங்குழலியின் மீது கோடிக்கரையில் முதன்முதலாக
அவளைச் சந்தித்தபோதே பினாகபாணி மோகம் கொண்டிருந்தான்.  அவள் காரணமாகவே வந்தியத்தேவன் மீது
அவனுடைய குரோதம் அதிகமாயிற்று.  பிற்பாடு, அவன் மந்தாகினியைக் கைப்பற்றிக் கொண்டு
வரப்போனபோது சேந்தன் அமுதனுக்கும் பூங்குழலிக்கும் ஏற்பட்டிருந்த நட்புரிமையைத் தெரிந்து கொண்டு மனம்
புழுங்கினான்.  சேந்தன் அமுதன் மீதும் அவனுக்குக் குரோதம் உண்டாகியிருந்தது.
<br/>
<br/>
இப்போது சேந்தன் அமுதனும், பூங்குழலியும் மகிழ்ச்சி ததும்பிய மலர்ந்த முகங்களுடன் சல்லாபமாகப்
பேசிக் கொண்டிருந்ததைப் பினாகபாணி குடிசையின் சிறு பலகணி வழியாகப் பார்த்தான்.சேந்தன் அமுதன்
மீது அவன் குரோதம் கொழுந்து விட்டு எரிந்தது.  இன்னும் சிறிது அருகில் சென்று அவர்களுடைய பேச்சைக்
காது கொடுத்துக் கேட்டான்.  கலியாணம் செய்து கொண்டு கோடிக்கரை செல்லுவது பற்றிய அவர்கள் பேச்சு
அவன் காதில் விழுந்தது.  கலகலவென்று அவர்கள் இருவரும் சேர்ந்து சிரித்த ஒலி, அவனுடைய குரோதக்
கனலைப் பொங்கி எழச் செய்தது! சீச்சீ! கடைசியில் இந்த ஊமைப் பூக்காரியின் மகனா பூங்குழலியை
அடையப் போகிறான்? அந்த எண்ணத்தைப் பினாகபாணியினால் சகிக்கவே முடியவில்லை. 
வந்தியத்தேவனையும், பைத்தியக்காரனையும் அவர்களைப் பிடிக்கும் உத்தேசத்தையும் அச்சமயம் அடியோடு
மறந்துவிட்டான்.  முதலில், இந்தத் தேவாரம் பாடும் சேந்தன் அமுதனை இந்த மண்ணுலகத்திலிருந்து அனுப்பிவிட
வேண்டும். மற்றக் காரியங்களையெல்லாம் பிற்பாடு பார்த்துக் கொள்ளலாம்.  
<br/>
<br/>
இவ்விதம் முடிவு செய்து பலகணிக்கு வெளியே சற்று ஓரமாக நின்று குத்தீட்டியைச் சேந்தன் அமுதன்
மேல் எறியக் குறி பார்த்தான்.தற்செயலாக அந்த ஈட்டியையும் அதை ஏந்திய கையையும் மட்டும்
பார்த்துவிட்ட பூங்குழலி 'வீல்' என்று கூச்சலிட்டாள்.  உடனே சேந்தன் அமுதனும் பலகணிப் பக்கம் திரும்பிப்
பார்த்தான்! ஆகா! அவன் மார்பின் பேரில் ஈட்டியை எறியச் சரியான சந்தர்ப்பம்! பினாகபாணியின் கை
ஈட்டியை எறிய ஓங்கிய போது பின்னால் தடதடவென்று காலடிச் சத்தம் கேட்டது.  திரும்பிப் பார்த்தபோது
ஓர் ஆள் வெகு சமீபத்தில் வந்து விட்டான்.இருளில் அவன் யார் என்று தெரியவில்லை.  யாராயிருந்தாலும்
சரி; தன்னுடைய உத்தேசத்தைத் தெரிந்து கொண்டு தன்னைப் பிடிப்பதற்கே ஓடி வருகிறான்.சேந்தன அமுதன்
மீது எறிவதற்கு ஓங்கிய ஈட்டியை ஓடி வந்தவன் மீது செலுத்தினான்; வந்தவன் கீழே விழுந்தான்.  
<br/>
<br/>
அதே சமயத்தில் இரண்டு குதிரைகள் புறப்பட்ட சத்தம் கேட்டது.  அவர்கள் வந்தியத்தேவனும்,
பைத்தியக்காரனாகவும் இருக்க வேண்டும்.  அப்படியென்றால் இருட்டில் தன்னைத் தடுக்க வந்து தன் ஈட்டிக்கு
இலக்கானது இளவரசர் மதுராந்தகராயிருக்கக்கூடும்!..  இந்த எண்ணங்கள் மின்னல் வேகத்தில் பினாகபாணியின்
உள்ளத்தில் தோன்றி அவனுக்குப் பயங்கரத்தை உண்டாக்கின.  குடிசைக்கு உள்ளேயிருந்து 'ஆகா!' 'ஐயோ!'
என்ற குரல்கள் எழுந்தன.  கதவைத் திறந்து கொண்டு வெளியில் யாரோ வரும் சத்தமும் கேட்டது. 
பினாகபாணி ஓட்டம் பிடித்தான்; அங்கிருந்து தப்பி ஓடுவதுதான் அப்போது முதன்மையாக அவன் செய்ய வேண்டிய
காரியம்.  குதிரைகள் மீது ஓடியவர்களைத் தொடர்ந்து போய்ப் பிடிப்பது இரண்டாவது காரியம்.  தலைகால்
தெரியாமல் பினாகபாணி விழுந்து அடித்து ஓடினான்.  
<br/>
<br/>
சில கண நேரத்துக்கெல்லாம் பூங்குழலியும் சேந்தன் அமுதனும் விளக்குடன் வெளியில் வந்தார்கள். 
வந்தியத்தேவன் ஈட்டியால் குத்தப்பட்டு இரத்த வெள்ளத்தில் விழுந்து கிடப்பதைக் கண்டார்கள்.  அவர்கள்
அடைந்த பயங்கரத்தையும், துயரத்தையும் சொல்லி முடியாது.  மிக்க பரிவுடன் அவனை இருவரும் பிடித்துத்
தூக்கிக் கொண்டு போய்க் குடிசைக்குள் சேர்த்தார்கள்.  அவன் இறந்துவிடவில்லை என்று அறிந்து சிறிது ஆறுதல்
பெற்றார்கள்.  வாணி அம்மை முன்னொரு தடவை கந்தமாறனுக்குச் செய்த பச்சிலை வைத்தியத்தை இன்று காயம்
பட்ட வந்தியத்தேவனுக்குச் செய்யும்படி நேர்ந்தது.  
<br/>
<br/>
<p><a href="#top">பக்க தலைப்பு</a>
<hr noshade=""/>
<br/><a name="4"></a>
<b>அறுபத்துநான்காம்  அத்தியாயம் <br/>

"உண்மையைச்  சொல்!" </b><br/>
<br/>
<br/>
<br/>
ஆழ்வார்க்கடியானை வந்தியத்தேவன் கட்டிப்போட்ட படகு ஆற்றோட்டத்தோடு சிறிது தூரம் மிதந்து
சென்று கரையிலே ஒதுங்கியது.  ஆற்று வெள்ளத்தில் தள்ளப்பட்ட வீரர்கள் இருவரும் தட்டுத்தடுமாறிக் கரை
சேர்ந்து அந்தப் படகு ஒதுங்கியிருந்த இடத்துக்கு வந்து சேர்ந்தார்கள்.  ஆழ்வார்க்கடியான் படகிலிருந்து
இறங்கவில்லை.  அவன் படகிலே கட்டுப்பட்ட மாதிரியே இருந்துகொண்டு மற்றவர்களை மறைவில் இருக்கும்படி
சொன்னான்.  
<br/>
<br/>
உண்மையென்னவென்றால், வந்தியத்தேவனும் கருத்திருமனும் தப்பித்துப் போய்விட வேண்டுமென்பதே
ஆழ்வார்க்கடியானுடைய நோக்கமாயிருந்தது.  முதலாவது மந்திரியின் விருப்பமும் அதுவே என்பதை அவன் தெரிந்து
கொண்டிருந்தான்.  அவ்விருவரும் அச்சமயம் தஞ்சையில் இருப்பதால், பழைய சம்பவங்கள் பலவற்றைக் குறித்து
ஆராய்ச்சி நடத்த வேண்டியதாக ஏற்படும்.  வந்தியத்தேவனை குற்றமற்றவன் என்பதுபற்றி முதன்மந்திரிக்கும்,
ஆழ்வார்க்கடியானுக்கும் சந்தேகமே இல்லை.  ஆயினும் அவன் மீது விசாரணை நடத்துவதனாலேயே பல சங்கடங்கள்
ஏற்படும்; பலர் மனவருத்தம் அடையும்படி நேரிடும்.  அந்தப் பேச்சு மக்களின் காதுக்கு எட்டும்படி செய்வதே
கேடாக முடியும்.  அருள்மொழிவர்மர் ஓர் அருமை நண்பனை இழக்கவும் சோழ ராஜ்யம் ஒரு சிறந்த வீர
ராஜதந்திரியை இழக்கவும் நேரிடும்.  வந்தியத்தேவனைப் பற்றிக் குந்தவையின் மனோ நிலையையும்
மணிமேகலையின் வெளிப்படையான ஆர்வத்தையும் முதன்மந்திரி அறிந்திருந்தார்.  எல்லாவற்றையும்
உத்தேசித்துதான் வந்தியத்தேவன் தப்பி ஓடுவதற்கு உதவி செய்வதே அச்சமயம் உசிதமானது என்று
தீர்மானித்தார்.  
<br/>
<br/>
சேந்தன் அமுதனுடைய நந்தவனத்தில் குதிரைகளைக் கண்டுபிடித்த பிறகு வந்தியத்தேவனும்,
கருத்திருமனும் இந்த வடவாற்றின் கரையோடுதான் பிரயாணம் செய்வார்கள் என்று திருமலை நம்பி
எதிர்பார்த்தான்.  கருத்திருமன் கூறியதுபோல் அந்த ஆற்றங்கரையோடு சென்றால், பாமணி நதியில் அது
கலக்கும் இடம் வரையில் போகலாம்.  கோடிக்கரை வழியில் பாதி தூரம் சென்றாகிவிடும்.  ஆகவே அந்த
வழியிலேதான் அவர்கள் வருவார்கள்.  போகும்போது அவர்களைத் தடுத்து நிறுத்தி, வந்தியத்தேவனிடம் ஒரு
செய்தி சொல்லி அனுப்ப வேண்டுமென்று ஆழ்வார்க்கடியான் எண்ணிக் கொண்டு அங்கு காத்திருந்தான்.  
<br/>
<br/>
அவன் எதிர்பார்த்ததைக் காட்டிலும் கொஞ்சம் நேரம் அதிகமாக ஆகிவிட்டது.  "நாம் எண்ணியது
தவறு; வேறு வழி போயிருக்கவேண்டும்; அல்லது ஏதேனும் எதிர்பாராதது நேர்ந்திருக்க வேண்டும்" என்று
தீர்மானித்துத் திருமலை படகிலிருந்து கரையில் இறங்க எத்தனித்தபோது, தூரத்தில் குதிரைகளின் காலடிச்
சத்தம் கேட்டது.  எனவே, மறுபடியும் கட்டிப் போடப்பட்டவனைப் போல் கிடந்தான்.  குதிரைகள் நெருங்கி
வந்ததும், "ஓகோ! யார் அங்கே? கொஞ்சம் நில்லுங்கள்! என்னைக் கட்டவிழ்த்து விட்டுப் போங்கள்!" என்று
கூவினான்.  
<br/>
<br/>
ஆயினும் குதிரைகள் நிற்காமல் சென்றன.  முதலில் வந்த குதிரையின் மேல் இருந்தவன்
கருத்திருமன்தான் என்பதைக் கண்டான்.  எனவே, இரண்டாவது குதிரை நெருங்கியபோது " வந்தியத்தேவா!
வந்தியத்தேவா! கொஞ்சம் நில்லு!" என்று பெரும் கூச்சலிட்டான்.  இரண்டாவது குதிரையும் நிற்காமல்
போயிற்று.  அப்போது அதன் மேலிருந்தவனை ஆழ்வார்க்கடியான் பார்த்தான்; கரை காணாத அதிசயத்தில்
ஆழ்ந்தான்.  "என் கண்களில் ஏதோ கோளாறு இருக்கிறது; என் அறிவு மோசம் செய்கிறது" என்றான்.
<br/>
<br/>
அவனைக் கடந்து அப்பால் சென்ற குதிரைகள் சிறிது தூரம் போன பிறகு நின்றன.  ஒரு குதிரை
மட்டும் திரும்பி வந்தது.  அதன் மேலிருந்து கருத்திருமன் இறங்கினான், படகின் அருகில் வந்தான். 
"பாவம்! இன்னுமா கட்டுப்பட்டிருக்கிறாய்? எங்களுக்கு எவ்வளவோ பெரிய உதவி செய்தாய்! அதற்குப்
பிரதியாக உன்னைக் கட்டவிழ்த்துவிட்டாவது போகிறேன்.  ஆனால் உன் தந்திரம் எதையும் என்னிடம்
காட்டாதே!" என்று சொல்லிக் கொண்டே அவன் குனிந்தபோது, திருமலை திடீரென்று கரையில் பாய்ந்து அவன்
கழுத்தைப் பிடித்துக் கீழே தள்ளிவிட்டான்.
<br/>
<br/>
இதைச் சிறிதும் எதிர்பாராத கருத்திருமன் சிறிது நேரம் திகைத்துச் செயலிழந்து கிடந்தான்.
பிறகு, "ஐயோ, அப்பா! என்னை விட்டு விடு! உனக்குப் புண்ணியம் உண்டு.  நல்லது செய்ய வந்தவனுக்கு
இப்படி நம்பிக்கைத் துரோகம் செய்யலாமா? அதோ, உன் சிநேகிதன் வந்தியத்தேவன் காத்திருக்கிறான். 
ஆம்; அவன் உன்னைத் தன் அருமை நண்பன் என்று பாராட்டிக் கொண்டிருக்கிறான்.  இங்கு வந்து உன் காரியத்தைப்
பார்த்தால் என்ன நினைப்பான்? நீ உயிரோடு தப்ப முடியாது! என்னை விட்டு விடு, அப்பனே! விட்டு
விடு!" என்று பரிதாபமாகப் புலம்பினான்.
<br/>
<br/>
ஆழ்வார்க்கடியான், "அடே! எவ்வளவு துணிச்சலாகப் பொய் சொல்லுகிறாய்! அந்தக் குதிரையின்
மேல் இருப்பவன் யார்? உண்மையைச் சொல்லு! சொன்னால் விட்டு விடுகிறேன் இல்லாவிட்டால் அடுத்த நிமிஷம்
உன் உயிர் உடம்பில் இராது!" என்றான்.  "ஆம், ஆம்! பொய்தான் சொன்னேன்; உன்னை ஏமாற்ற
முடியாதுதான்.  அந்தக் குதிரையில் இருப்பவன் வந்தியத்தேவன் அல்ல; இளவரசர் மதுராந்தகர்; என்னை
விட்டுவிடு! அவரிடம் உனக்கு வேண்டிய பரிசுகள் வாங்கித் தருவேன்!" "சரி, சரி! பரிசுகள் இருக்கட்டும்!
வந்தியத்தேவன் எங்கே?" "அந்த நந்தவனக் குடிசையில் குதிரையிலிருந்து இறங்கிப் போனான் அப்புறம்
அவனைக் காணவில்லை." "நீங்கள் எங்கே போகிறீர்கள்?" "வந்தியத்தேவனுடன் நான் போக உத்தேசித்த
இடத்துக்குத் தான்." "அதாவது இலங்கைத் தீவுக்கு." "ஆமாம்!" "மதுராந்தர் எதற்காக இலங்கைக்கு
வருகிறார்?" "எனக்கு என்ன தெரியும்? அவரைக் கேள்! என்னுடன் வருகிறேன் என்று கிளம்பி வருகிறார்." 
<br/>
<br/>
ஆழ்வார்க்கடியான் கருத்திருமனுடைய நெஞ்சை ஒரு அமுக்கு அமுக்கி, "உண்மையைச் சொல்!
மதுராந்தகன் யாருடைய மகன்?" என்று கேட்டான்.  "இது என்ன கேள்வி? செம்பியன் மாதேவியின்... 
இல்லை, இல்லை நெஞ்சை அமுக்காதே! என் உயிர் போய்விடும்! ஊமை மந்தாகினியின் மகன்."
"மதுராந்தகனின் தகப்பன் யார்? உண்மையைச் சொல்! இல்லாவிட்டால் உயிரோடு தப்ப மாட்டாய்!"
கருத்திருமன் இதற்குப் பதில் மிக மெல்லிய குரலில் சொன்னான்.  "நல்லது; பிழைத்தாய்! கடைசியாக
இன்னும் ஒன்றுமட்டும் சொல்லி விடு! சேந்தன் அமுதன் யாருடைய மகன்?" "என்னை ஏன் கேட்கிறாய்? நீதான்
முன்னமே தெரிந்து கொண்டாயே?" "கண்டராதித்தர் - செம்பியன் மாதேவியின் மகன்தானே?" 
<br/>
<br/>
"ஆமாம்; ஆனால் அவன் இன்று உயிரோடிருப்பதற்கு நான் தான் காரணம்.  செவிடும், ஊமையுமாகிய
வாணி அந்தக் குழந்தை செத்துப் போய்விட்டதென்று எண்ணிப் புதைக்கப் பார்த்தாள்.  குழந்தை அழும் குரலைக்
கேட்டு நான் காப்பாற்றினேன்.  அதற்காகவாவது என்னை இப்போது உயிரோடு விட்டுவிடு!" "உண்மையில்,
அதற்காகவேதான் உன்னை இப்போது உயிரோடு விடுகிறேன்!" என்று சொல்லிவிட்டு ஆழ்வார்க்கடியான்
எழுந்தான்.  கருத்திருமன் பாய்ந்து ஓடிக் குதிரையின் மீது ஏறிக் கொண்டான்.இரண்டு குதிரைகளும் அந்த
மழைக்கால இருட்டில் ஆற்றங்கரையோடு பாய்ந்து சென்றன.
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="5"></a>
<b>அறுபத்தைந்தாம்  அத்தியாயம் <br/>

"ஐயோ,பிசாசு!" </b><br/>
<br/>
<br/>
<br/>
ஆழ்வார்க்கடியான் அதுவரை மறைந்திருந்த தன் ஆட்களைத் திரட்டிச் சேர்த்துக் கொண்டு தஞ்சைக்
கோட்டையின் வடக்கு வாசலை நோக்கி நடந்தான்.  கருத்திருமனுடன் அவன் துவந்த யுத்தம் செய்த போது தன்
ஆட்களை அழையாததின் காரணத்தை வாசகர்கள் ஊகித்து உணர்ந்திருப்பார்கள்.  அவன் நிச்சயமாகத் தெரிந்து
கொள்ள விரும்பிய மிக முக்கிய இரகசியமான விவரங்கள் மற்றவர்கள் காதில் விழுவதை அவன் விரும்பாததில்
வியப்பில்லை அல்லவா? 
<br/>
<br/>
பாதி தூரம் சென்ற பிறகு, எதிரே ஒரு தனி ஆள் வெறி கொண்டவனைப் போல் ஓடி வருவதைக்
கண்டான்.அப்படி ஓடி வந்தவன் இருட்டில் ஆழ்வார்க்கடியான் மீது முட்டிக் கொண்டு, பின்னர் மறுபடியும் ஓடப்
பார்த்தான்.  திருமலை நம்பி அவனை விடாமல் கெட்டியாகப் பிடித்துக் கொண்டான்.  முகத்தை உற்றுப்
பார்த்துவிட்டு "அடடே! வைத்தியர் மகனா? எங்கே அப்பா இப்படித் தலை தெறிக்க ஓடுகிறாய்?" என்று
கேட்டான்.  
<br/>
<br/>
"ஓகோ! வீர வைஷ்ணவனா? பேயோ, பிசாசோ என்று பயந்து போனேன்.  நல்லது; நீ எத்தனை
தூரத்திலிருந்து இக்கரையோடு வருகிறாய்? எதிரே இரண்டு குதிரைகள் மீது இரண்டு ஆட்கள் போனார்களா?"
என்றான்."ஆமாம்; போனார்கள்! அவர்களைப்பற்றி உனக்கு என்ன?" "எனக்கு என்னவா? நல்ல கேள்வி!
அவர்கள் யார் என்று தெரிந்தால் நீ இப்படிப்பட்ட கேள்வி கேட்கமாட்டாய்! ஆமாம் அவர்களில் ஒருவனையாவது
உனக்கு அடையாளம் தெரியவில்லையா?" 
<br/>
<br/>
"ஒருவன் மட்டும் எனக்குத் தெரிந்த ஆள் மாதிரிதான் தோன்றியது ஆனால்..?" "யார், யார்,
யார் மாதிரி தோன்றியது?" "வந்தியத்தேவனைப் போலத் தோன்றியது; அப்படியிருக்க முடியாது என்று
தீர்மானித்துக் கொண்டேன்." "அட பாவி! அப்படியா தீர்மானித்தாய்! அவன் சாட்சாத்
வந்தியத்தேவன்தான்!" "என்னப்பா, உளறுகிறாய்? வந்தியத்தேவன் பாதாளச் சிறையில் அல்லவோ
இருந்தான்?" "இருந்தான்; ஆனால், இப்போது இல்லை! வந்தியத்தேவனும் இன்னொரு பைத்தியக்காரனும்
சிறையிலிருந்து தப்பிவிட்டார்கள்.  என்னைக் கட்டிப் போட்டுவிட்டு, அவர்கள் ஓடி விட்டார்கள்.  
<br/>
<br/>
"அடடே! நல்ல வேலை செய்தார்கள்! அவர்கள் உன்னைக் கட்டிப்போடும் போது உன் கைகள்
என்னப்பா, செய்து கொண்டிருந்தன? முதலில், பாதாளச் சிறைக்கு நீ எதற்காகப் போனாய்?"
"முதன்மந்திரியின் கட்டளையின் பேரில் போனேன், அதையெல்லாம் இப்போது சொல்லிக் கொண்டிருக்க
நேரமில்லை.  நீயும் முதன்மந்திரியிடம் சேவகம் செய்கிறவன் தானே? என்னுடன் வா! அவர்களைப் பிடித்துக்
கொண்டு வரலாம்..." "எதற்காக அவர்களைப் பிடித்துக் கொண்டு வரவேண்டும்? ஓடிப் போனால் போகட்டுமே?
உனக்கும் எனக்கும் அதனால் என்ன வந்தது?" 
<br/>
<br/>
"முதன்மந்திரி நல்ல ஆளைப் பிடித்து வைத்திருக்கிறார்! உன்னைப்போல் எல்லாரும் இருந்தால்
இந்தச் சோழ ராஜாங்கம் உருப்பட்டாற் போலத்தான்! வந்தியத்தேவன் இளவரசர் கரிகாலரைக் கொன்றதாகக்
குற்றம் சாட்டப்பட்டவன் என்பது உனக்குத் தெரியாதா? அதுமட்டுமல்ல; சற்று முன்னால் அமுதன் குடிசைக்கு அருகில்
இன்னொருவனையும் அவன் ஈட்டியால் குத்திவிட்டு ஓடி வந்து விட்டான்..." "தெய்வமே! இது என்ன? அங்கே
குத்தப்பட்டவன் யார்?" "அது யார் என்று நான் பார்க்கவில்லை.  வந்தியத்தேவனைத் தொடர்ந்து நான் ஓடி
வந்தேன்...  சரி, சரி! நீ என்னுடன் வராவிட்டால் போ! வழியை மறிக்காதே! உனக்குப் புண்ணியமாய்ப்
போகட்டும்! என்னை விடு!" 
<br/>
<br/>
"வைத்தியர் மகனே! இந்த உலகத்தில் எத்தனையோ மூடர்களைப் பார்த்திருக்கிறேன்.  அவர்கள்
எல்லாரையும் நீ தூக்கி அடித்துவிட்டாய்! அவர்கள் குதிரையின் மேல் போகிறார்கள்.  சாவுக்குத் துணிந்து
தப்பி ஓடுகிறார்கள்.  நீ ஒருவன், கால் நடையாகத் தேடிப் போய் அவர்களைப் பிடித்து விடுவாயா? எனக்கு
என்ன அதைப் பற்றி? போ! போ! "நீ சொல்வது உண்மைதான்; அதனாலேயே உன்னையும் துணைக்கு வரும்படி
கூப்பிட்டேன்; நீ வர மறுக்கிறாய்!" 
<br/>
<br/>
"நான் வந்து என்ன செய்கிறது? அவர்களைத் தடுத்து நிறுத்தப் பார்த்தேன்.  ஒருவன் கையிலிருந்த
தடியினால் நன்றாய்ப் போட்டான் வாங்கிக் கொண்டு வந்தேன்.  இன்னும் அந்த வலி தீரவில்லை.  எனக்கு
அவ்வளவாகச் சண்டை போட்டுப் பழக்கம் இல்லை.  நீ ஒருவேளை..  ஆமாம்; உன் கையில் என்ன? இரத்தக்
கறை மாதிரி அல்லவா இருக்கிறது?" "சிறையிலே அவர்கள் என்னைத் தாக்கிக் காயப்படுத்தி விட்டார்கள்;
பொல்லாத ராட்சதர்கள்!" 
<br/>
<br/>
"பின்னே, அந்த இராட்சதர்களைத் தொடர்ந்து கால் நடையாகத் தனியே போகிறாயே?
சிறையில் அடைக்கப்பட்டிருந்த போதே அவர்கள் உன்னை இந்தப் பாடுபடுத்தியிருக்கும் போது..."
"அப்படியானால் என்னதான் செய்யச் சொல்லுகிறாய்?" "நான் உன்னை ஒன்றும் செய்யச் சொல்லவில்லை.  என்
பேரில் எதற்காகப் பழி போடுகிறாய்? நான் உன் நிலைமையில் இருந்தால், திரும்பிப் போய்
யாரிடமாவது தக்க மனிதர்களிடம் சொல்லி, ஐந்தாறு குதிரை வீரர்களையாவது துணைக்கு அழைத்துக்
கொண்டு, திரும்பவும் மனித வேட்டைக்குப் புறப்படுவேன்.நானும் குதிரை மேல் ஏறிக் கையில் வேலும் வாளும்
எடுத்துக் கொண்டுதான் கிளம்புவேன்..." 
<br/>
<br/>
வைத்தியர் மகன் சிறிது யோசனை செய்தான்.  சேந்தன் அமுதனுடைய குடிசைக்கருகில் யாரோ
ஒருவனைக் குத்திப் போட்டுவிட்டு அவன் ஓடி வந்திருக்கிறான்.  ஒருவேளை இராஜ குலத்தைச் சேர்ந்த
மதுராந்தகராயிருக்கக் கூடும் என்ற நினைவு அவனுக்குக் கதி கலக்கத்தை உண்டாக்கியது.  ஆனால் இந்த
வைஷ்ணவன் சொல்வது போல் தனியாகக் கால் நடையாகச் செல்வதிலும் பொருள் இல்லை.  அப்படி நந்தவனக்
குடிசையருகில் தன் குத்தீட்டியினால் விழுந்தது மதுராந்தகத் தேவராக இருக்கும் பட்சத்தில் அந்தக் குற்றத்தையும்
வந்தியத்தேவன் பேரில் போடுவதுதான் நல்லது.  ஓர் இளவரசரைக் கொன்றவன் இன்னொரு இளவரசரையும்
கொல்லலாம் அல்லவா? தண்டனை இரண்டுக்கும் ஒன்றுதானே?...  இதை நினைத்தபோது, பினாகபாணி, 'இரண்டு
இளவரசர்களையும் கொன்றவன் வந்தியத்தேவன்தான்!' என்றே நம்பத் தொடங்கி விட்டான்.  
<br/>
<br/>
"வைஷ்ணவனே! நீ சொல்வது என்னவோ சரிதான்.  நான் உன்னோடு வருகிறேன், நீ எனக்கு
உதவி செய்ய வேண்டும்.  யாராவது தக்க மனிதனிடம் சொல்லி என்னோடு குதிரை வீரர்களை அனுப்பச்
சொல்ல வேண்டும்.  பெரிய மனிதர்களின் சுபாவம் எனக்கு என்னமோ பிடிபடுவதில்லை.  அவர்களுடன் எப்படிப்
பழகுவது என்றும் தெரியவில்லை.இதோ பார், நான் சேனாதிபதி கொடும்பாளூர் வேளாரிடமும்,
முதன்மந்திரி அன்பில் அநிருத்தரிடமும் சொல்லிப் பார்த்தேன் - ஓடிப் போனவர்களைத் திரும்பப் பிடிக்க
வேண்டியதைப் பற்றித்தான்.  சில வீரர்களை என்னுடன் அனுப்பும்படி வேண்டினேன்.இரண்டு பேரும் என்னை
முட்டாள், மூடன் என்று திட்ட ஆரம்பித்து விட்டார்கள்.  அவர்களுடைய நோக்கம் என்ன என்று எனக்குத்
தெரியவில்லை..." 
<br/>
<br/>
"நோக்கம் வேறு என்ன? உன்னிடம் அவர்களுக்கு நம்பிக்கை இல்லை.  உன்னிடம் இக்காரியத்தை
ஒப்புவிக்க அவர்கள் விரும்பவில்லை.  சிறைக்குள்ளேயே ஏமாந்து, சிறையிலிருந்தவர்கள் தப்பி ஓடும்படி
விட்டுவிட்டாய், அவர்களை எங்கே பிடிக்கப் போகிறாய் என்று நினைத்திருப்பார்கள்..." "அவர்களுடைய
நினைவைப் பொய்ப்படுத்த எண்ணித் தான் தனியாகவாவது போகலாம் என்று கிளம்பினேன்.  எப்படியும்
கோடிக்கரையில் அவர்கள் நின்றுதானே ஆக வேண்டும்? அங்கே வந்தியத்தேவன் ஒளிந்திருக்கக் கூடிய
இடங்களெல்லாம் எனக்குத் தெரியும்.  அங்கே எனக்கு உதவி செய்யக் கூடியவர்களும் இருக்கிறார்கள்..."
"அப்படியானால், போ! உன் சாமர்த்தியத்தைப் பார்!" "இருந்தாலும், குதிரை மேலேறி இன்னும் சிலரையும்
அழைத்துக் கொண்டு போனால் நல்லதுதான். நீ அதற்கு உதவி செய்வாயா?" 
<br/>
<br/>
இதற்குள் அவர்கள் இருவரும் வடக்குக் கோட்டைப் பெரிய வாசலை நெருங்கி வந்து விட்டார்கள். 
இராஜபாட்டையில் வடக்கே சற்றுத் தூரத்தில் அம்பாரி வைத்த யானைகளும், குதிரைகளும் காலாள் வீரர்கள்
பலரும் கும்பல் கும்பலாக வந்து கொண்டிருந்தது தெரிந்தது.  கோட்டை வாசலிலும் ஒரு கும்பல் நின்றது. 
தீவர்த்திகளின் வெளிச்சத்தில் கொடும்பாளூர் வேளாரும், திருக்கோவலூர் மலையமானும், முதன் மந்திரி
அநிருத்தரும் நிற்பது தெளிவாகத் தெரிந்தது.  "உனக்கும் எனக்கும் எஜமானர் அதோ கோட்டை வாசலில்
நிற்கிறார், அவரிடம் போகலாம், வருகிறாயா?" வைத்தியர் மகன் தயங்கினான்.  
<br/>
<br/>
"நான் ஒரு தடவை கேட்டாகிவிட்டது; பயன்படவில்லை.ஒருவேளை நீ இரண்டு பேர் தப்பி
ஓடியதைப் பார்த்திருக்கிறபடியால் உன் பேச்சை நம்பினாலும் நம்பலாம்.  ஆனால் என்னை உடன் அனுப்பச்
சம்மதிப்பாரா என்று சந்தேகிக்கிறேன்" என்றான்.  "நீ சொல்வது உண்மைதான்; மேலும் கோட்டை வாசலில்
ஏதோ முக்கியமான காரியத்துக்காகக் காத்துக் கொண்டிருக்கிறார்கள்.  அவர்களிடம் இச்சமயம் போவதில்
பயனில்லை.  எது சொன்னாலும் அவர்கள் காதில் ஏறாது.  இந்தப் பக்கம் பழுவேட்டரையர்கள் வருவதாகக்
காண்கிறது.  அவர்களுடன் சம்புவரையரும் வருகிறார்.  அதோ, பார்த்திபேந்திரனும், கந்தமாறனும்
காணப்படுகிறார்கள்.அவர்களிடம் சொல்லிப் பார்க்கலாம்.  வந்தியத்தேவனைப் பிடிப்பதில் அவர்களுக்குத்
தான் அதிக சிரத்தை இருக்கும்!" என்றான் ஆழ்வார்க்கடியான்.  
<br/>
<br/>
ஊர்வலம் விரைவில் அவர்களை அணுகியது.  முன்னால் கட்டியக்காரர்கள் பழுவேட்டரையர்களின்
தொல்குலப் பெருமையையும், அம்மாதிரியே கடம்பூர் சம்புவரையர், மழபாடி மழவரையர், பார்த்திபேந்திர
பல்லவன், நீலதங்கரையர், இரட்டைக் குடை இராஜாளியார் முதலியவர்களின் விருதுகளையும் வீரச்
செயல்களையும் வரிசைக் கிரமமாக சொல்லிக் கொண்டு வந்தார்கள்.  இடையிடையே முரசுகள் முழங்கின;
சங்கங்கள் ஆர்த்தன.  
<br/>
<br/>
ஊர்வலத்தின் முன்னிலையில் சின்னப் பழுவேட்டரையரும், பார்த்திபேந்திரனும், கந்தமாறனும் வெண்
புரவிகளின் மீது அமர்ந்து கம்பீரமாக வந்தார்கள்.  அடுத்தாற்போல் வந்த மத்தகஜத்தின் அம்பாரியில்
பெரிய பழுவேட்டரையரும் சம்புவரையரும் அமர்ந்திருந்தார்கள்.  அவர்களுக்குப் பின்னால் மற்றக் குறுநில
மன்னர்கள் யானை மீதும் குதிரை மீதும் வந்தார்கள்.  முன்னும் பின்னுமாக ஏறக்குறைய நூறு வீரர்கள் கையில்
வேலும், இடையில் வாளும் தரித்து நடந்து வந்தார்கள்.  
<br/>
<br/>
இந்த ஊர்வலத்துக்கு முன்னால் ஆழ்வார்க்கடியானும் வைத்தியர் மகன் பினாகபாணியும் பாதை நடுவில்
நின்றதைப் பார்த்ததும், சின்னப் பழுவேட்டரையர் தம் குதிரையைச் சிறிது நிறுத்தி "வைஷ்ணவனே!
முதன்மந்திரியிடமிருந்து முக்கியமான செய்தி ஏதேனும் உண்டா?" என்று கேட்டார்.  "தளபதி!
முதன்மந்திரி என்னிடம் செய்தி ஒன்றும் அனுப்பவில்லை.சொல்ல வேண்டிய செய்தியைக் கோட்டை வாசலில்
தங்களிடமே சொல்லுவார்.  ஆனால் முக்கியமான செய்தி ஒன்றிருக்கிறது" என்று ஆழ்வார்க்கடியான்
நிறுத்தினான்.  "என்ன? என்ன? என்ன?" என்று மூன்று பேரும் ஆவலுடன் கேட்டார்கள்.  
<br/>
<br/>
"பாதாளச் சிறையிலிருந்து வந்தியத்தேவன் தப்பி ஓடிவிட்டான்..." "அது எப்படி முடியும்? அவன்
என்ன இந்திரஜித்தா மாயமாய் மறைந்து போவதற்கு?" என்று கேட்டார் சின்னப் பழுவேட்டரையர்.  "இதில்
ஏதோ சூழ்ச்சி இருக்கிறது; வேறு யாராவது அவனுக்கு ஒத்தாசை செய்திருக்க வேண்டும்!" என்றான்
பார்த்திபேந்திரன்."எல்லாம் அந்தக் கொடும்பாளூர்ப் பெரிய வேளாரின் வேலைதான்!" என்றான்
கந்தமாறன்.  "அப்படித் தப்பி ஓடினாலும் எங்கே ஓடி விடுவான்? கோட்டைக்குள்ளேதானே இருக்கவேண்டும்?"
என்றார் சின்னப் பழுவேட்டரையர்.  
<br/>
<br/>
"அப்படித்தான் வேளார் சொல்லுகிறார்; முதன்மந்திரி முன் ஜாக்கிரதையாக என்னைக்
கோட்டையைச் சுற்றி வந்து பார்த்துக் கொள்ளும்படி பணித்தார்.  கடம்பூர் வம்சத்தின் மீது அபவாதம் எதுவும்
ஏற்படக்கூடாது என்று முதன்மந்திரி கவலைப்படுகிறார்...." "அப்படிக் கவலையுள்ளவர் ஒருவராவது
இருக்கிறாரே, அந்த வரைக்கும் மிகவும் திருப்தியான காரியம்" என்று சொன்னான் கந்தமாறன். 
"வைஷ்ணவனே! உண்மையைச் சொல்! தப்பி ஓடுவதைத் தடுப்பதற்காக நீ சுற்றி வருகிறாயா? அல்லது உதவி
செய்வதற்காகச் சுற்றி வருகிறாயா?" என்று பார்த்திபேந்திரன் கேட்டான்.  அவனுக்கு வைஷ்ணவன் பேரில்
எப்போதுமே சந்தேகம்தான்.  
<br/>
<br/>
"ஐயா! வேறு சந்தர்ப்பமாயிருந்தால் தங்களுக்கு வேறு விதமாகப் பதில் சொல்வேன்.  இப்போது
நாம் சொந்தத்தில் சண்டை போடும் சமயம் அல்ல.  இந்த வைத்தியர் மகன் பினாகபாணி, ஒரு
விசித்திரமான செய்தியைக் கூறுகிறான்.  இரண்டு பேர் குதிரைகள் மீது ஏறிப் போனதாகவும் அவர்கள்
தான் சிறையிலிருந்து தப்பி ஓடிய வந்தியத்தேவனும், கருத்திருமனும் என்றும் சொல்லுகிறான்.  இரண்டு பேர்
குதிரை மேலேறி இந்தச் சாலை வழியாக விரைவாகப் போனதை நானும் பார்த்தேன்." 
<br/>
<br/>
"பினாகபாணி! இந்த வைஷ்ணவன் சொல்லுவது உண்மையா?" என்றார் சின்னப் பழுவேட்டரையர். 
"சத்தியம்; ஐயா!" "பின்னே, உடனே போய் முதன்மந்திரியிடமாவது வேளாரிடமாவது
சொல்லுவதற்கென்ன?"  "அவர்கள் இருவருக்கும் என் பேரில் அசாத்திய கோபம்." "எதற்காக?" "அவர்களை
நான்தான் தப்ப விட்டுவிட்டேன் என்று," "அது எப்படி?" "பாண்டிய குலக் கிரீடமும் இரத்தின ஹாரமும்
இருக்குமிடம் தெரியுமென்று ஒரு பைத்தியக்காரன் பாதாளச் சிறையில் சொல்லிக் கொண்டிருந்தான் அல்லவா?
அவனை அழைத்து வருவதற்காக அநிருத்தர் என்னை அனுப்பினார்.  அதற்காகப் போன இடத்தில் இரண்டு
பேருமாகச் சேர்ந்து என்னைப் பாதாளச் சிறையிலே கட்டிப் போட்டுவிட்டுத் தப்பி ஓடிவிட்டார்கள்!"
"போயும் போயும் முதன்மந்திரிக்கு உன்னைப் போன்ற முட்டாள்தானா இந்தக் காரியத்துக்கு அகப்பட்டான்?"
என்று கூறிவிட்டுப் பார்த்திபேந்திரப் பல்லவன் சிரித்தான்.  
<br/>
<br/>
வைத்தியர் மகன் கோபமாக "ஐயா! நீங்கள் சிரிப்பதற்காக நான் இங்கே வரவில்லை.  உதவி
செய்வதாயிருந்தால், செய்யுங்கள்!" என்றான்.  "என்ன உதவி கேட்கிறாய்?" "என்னுடன் நாலு குதிரை
வீரர்களை அனுப்புங்கள்.  எனக்கு ஒரு குதிரை கொடுங்கள்.  தப்பி ஓடியவர்களைப் பிடித்துக் கொண்டு வருவது
என் பொறுப்பு.  ஏற்கனவே எனக்கு இட்ட காரியங்களை நான் நிறைவேற்றவில்லையா? தளபதி சின்னப்
பழுவேட்டரையருக்குத் தெரியுமே?" என்றான் வைத்தியர் மகன் பினாகபாணி.  "நீ என்ன சொல்லுகிறாய்?"
என்று சின்னப் பழுவேட்டரையர் பார்த்திபேந்திரனைக் கேட்டார்.  
<br/>
<br/>
"அனுப்ப வேண்டியதுதான்; சக்கரவர்த்தி உங்களைத் திரும்ப அழைத்து வரும் பொறுப்பை என்னிடம்
ஒப்புவித்திருக்கிறார்.  இல்லாவிட்டால் நானே இவனுடன் போவேன்.  வந்தியத்தேவனைப் பிடிக்க வேண்டியது
மிக முக்கியமான காரியம்" என்றான் பார்த்திபேந்திரன்.  அச்சமயம் கந்தமாறன், "அந்தப் பொறுப்பை
என்னிடம் ஒப்புவியுங்கள், இவனுடன் நானும் போகிறேன்.வந்தியத்தேவன் யமலோகத்தின் வாசலுக்குப்
போயிருந்தாலும் அவனைத் திரும்பப் பிடித்துக் கொண்டு வருகிறேன்" என்றான்.  சின்னப் பழுவேட்டரையரும்
அதற்குச் சம்மதித்தார்.  சம்புவரையர் முதலியவர்களுக்குச் சமாதானம் சொல்லும் பொறுப்பையும் ஏற்றுக்
கொண்டார்.  உடனே கந்தமாறனும், வைத்தியர் மகனும் மற்றும் வீரர்கள் நால்வரும் வடவாற்றின் வடகரையோடு
விரைந்து செல்லக் கூடிய குதிரைகள் மீதேறி வாயுவேக மனோவேகமாகச் சென்றார்கள்.  
<br/>
<br/>
மதுராந்தகன் குதிரை ஏற்றத்தில் அவ்வளவு பழக்கப்பட்டவன் அல்ல.  கருத்திருமன் பழக்கப்பட்டவன்
ஆனபோதிலும், பாதாளச் சிறையில் நெடுங்காலம் இருந்தவனானபடியால், மிக்க உடற்சோர்வு உற்றிருந்தான். 
ஆயினும் இரண்டு பேருடைய உள்ளங்களிலும் இப்போது ஒரு புதிய உற்சாகம் பிறந்திருந்தது.  உள்ளத்தின்
பலத்தினால் தளர்ச்சியைச் சகித்துக் கொண்டு அவர்கள் பிரயாணம் செய்தார்கள்.  
<br/>
<br/>
நள்ளிரவு வரையில் பிரயாணம் செய்த பிறகு இருவரும் நின்றார்கள்.  அங்கே நதிக்குக் குறுக்கே
மூங்கில் கழிகளைச் சேர்த்துக் கட்டி அமைத்த பாலம் ஒன்று இருந்தது.எப்படியும் தங்களைப் பின்தொடர்ந்து
பிடிக்க ஆட்கள் வருவார்கள் என்று கருத்திருமன் எதிர்பார்த்தான்.  ஆகையால், அந்த இடத்தில் நதியைக்
கடந்து அக்கரை சேர்ந்துவிடுவது நல்லது என்று எண்ணினான்.  நதியின் தென் கரையோடு சிறிது தூரம் சென்று
பின்னர் கோடிக்கரைப் பாதையில் திரும்பிப் போகலாம்.  
<br/>
<br/>
அங்கே நதியைக் கடப்பதற்கு இன்னொரு காரணமும் இருந்தது.  மதுராந்தகனால் குதிரையைச்
செலுத்திக் கொண்டு ஆற்று வெள்ளத்தைக் கடக்க முடியுமா என்று கருத்திருமன் ஐயமுற்றான்.  வெள்ளம்
அதிகமாயிருந்தால் நிச்சயம் முடியாத காரியம்.  மதுராந்தகனைப் பாலத்தின் வழியாகப் போகச் சொல்லி
விட்டு இவனே இரண்டு குதிரைகளையும் ஒவ்வொன்றாக அக்கரை கொண்டு போய்ச் சேர்த்துவிடலாம்.  
<br/>
<br/>
இந்த யோசனைகளெல்லாம் மதுராந்தகனுக்கும் சம்மதமாயிருந்தது.  நதி வெள்ளத்தில் இறங்குவதற்கு
முன்னால் இருவரும் சிறிது சிரம பரிகாரம் செய்து கொள்வதற்காக மரத்தடி வேரில் உட்கார்ந்தார்கள். 
ஆற்று வெள்ளம் 'சோ' என்ற சத்தத்துடன் ஓடிக் கொண்டிருந்தது.  நாலா புறத்திலிருந்தும் மண்டூகங்களின்
குரல்கள் கிளம்பிக் காதைத் துளைத்தன.  வானத்தில் விரைவாகக் கலைந்து சென்று கொண்டிருந்த மேகத்
திரள்களுக்கு மத்தியில் விண்மீன்கள் எட்டிப் பார்த்து ஒற்றர் வேலை செய்து கொண்டிருந்தன.பெரும்பாலும்
அரண்மனைகளில் சப்ர மஞ்சக் கட்டில்களில் பஞ்சணை மெத்தைகளுக்கு மத்தியில் உறங்கிப் பழக்கமான
மதுராந்தகனுக்கு நள்ளிரவில் ஆற்றங்கரையில் மரத்து வேர்களின் மீது உட்கார்ந்திருக்க நேர்ந்தது மிக்க மனச்
சோர்வையும் வருங்காலத்தைப் பற்றிய பீதியையும் உண்டாக்கியது.  
<br/>
<br/>
அவனுடைய மனோநிலையை உள்ளுணர்ச்சியினால் அறிந்து கருத்திருமன் அவனுக்குத் தைரியம் சொல்ல
முயன்றான்.  இலங்கை மன்னன் மகிந்தன் பாண்டிய குலத்தின் பரம்பரைச் சிநேகிதன் என்றும், அவனிடம்
மதுராந்தகன் போய்ச் சேர்ந்துவிட்டால் பிறகு ஒரு கவலையுமில்லையென்றும் தெரிவித்தான்.பாண்டிய
குலத்தின் மணி மகுடமும் இந்திரன் தந்த ரத்தின ஹாரமும் இலங்கையிலே தான் இருக்கின்றன; இருக்குமிடமும்
தனக்குத் தெரியும்; அங்கேயே மகிந்தன் மதுராந்தகனுக்குப் பட்டாபிஷேகம் செய்து வைத்து விடுவான்! அதற்குள்
சோழ நாட்டுச் சிற்றரசர்களுக்குள் போர் மூண்டு சோழ சாம்ராஜ்யம் சின்னாபின்னம் அடைந்து விடப்
போகிறது.  ஆதித்த கரிகாலனைக் கொன்று விட்டதாக பழுவேட்டரையர் - சம்புவரையர் கட்சியின் மீது
மற்றவர்கள் குற்றம் சாட்டுவார்கள்.  மதுராந்தகன் இப்போது தன்னுடன் வந்து விட்டபடியால், அவனைக்
கொன்றுவிட்டதாக வேளார் கட்சியின் மீது பழுவேட்டரையர்கள் குற்றம் சுமத்துவார்கள்.  இந்தப்
படுகொலைகளுக்கு அருள்மொழிவர்மனும் உடந்தையாக இருந்ததாக மக்களிடையே வதந்தி பரவப் போகிறது. 
ஆகையால் அவனையும் மக்கள் வெறுக்கத் தொடங்குவார்கள்.இப்படியெல்லாம் சோழ ராஜ்யம் குழப்பத்தில்
ஆழ்ந்திருக்கும் போது இலங்கை மன்னன் ஒரு பெரிய சைன்யத்தைத் திரட்டிக் கொண்டு பாண்டிய நாட்டின் மீது
படையெடுத்து வருவான்; மதுரையைக் கைப்பற்றுவான்.  மதுராந்தகனுக்கு உலகம் அறிய இரண்டாந்தடவையாக
முடிசூட்டு விழா நடத்தி வைப்பான். 'மதுராந்தகன்' என்ற பெயரையும் மாற்றிச் 'சோழ குலாந்தகப்
பெருவழுதி' என்ற அபிஷேகப் பெயரையும் சூட்டுவான்!...  
<br/>
<br/>
இவ்வாறெல்லாம் கருத்திருமன் சொல்லி வந்தபோது மதுராந்தகனுடைய உள்ளம் விம்மியது. 
அவனுடைய வாழ்க்கையில் அதுவரை கண்டிராத உற்சாகத்தை அவன் அடைந்தான்.  போர்க்களங்களில் கேட்கும்
வெற்றி முரசுகள் அவன் காதில் ஒலித்தன.  பட்டாபிஷேக வைபவங்களுக்குரிய பலவகை இன்னிசைக் கருவிகள்
மற்றொரு பால் முழங்கின.  ஆயிரமாயிரம் மக்களின் குரல்கள் "பாண்டிய சக்கரவர்த்தி வாழ்க! சோழ
குலாந்தகப் பெருவழுதி வாழ்க!" என்று கோஷமிட்டன.  
<br/>
<br/>
இப்படி இன்பமயமான கற்பனை உலகத்தில் மதுராந்தகன் சஞ்சரித்துக் கொண்டிருந்தபோது, அந்தக்
கற்பனைக் கனவைக் கலைத்துக் கொண்டு குதிரைகளின் காலடிச் சத்தம் கேட்டது.  சற்றுத் தூரத்தில்
தீவர்த்திகளின் வெளிச்சமும் தெரிந்தது.  கருத்திருமன் அவ்வளவு விரைவாக ஆட்கள் தங்களைத் தொடர்ந்து
வரக்கூடும் என்று எதிர்பார்க்கவில்லை.  ஆகையால் மிக்க பரபரப்புடன் குதித்தெழுந்து, "இளவரசே!
எழுந்திருங்கள்.  குதிரை மேல் ஏறுங்கள்! அவர்கள் வருவதற்கு முன் நதியைக் கடந்து விடவேண்டும்! என்றான்.  
<br/>
<br/>
ஒரு கணத்தில் அவன் குதிரை மேல் பாய்ந்து ஏறி கொண்டான்.  மதுராந்தகன் குதிரை மேல்
ஏறுவதற்கு கஷ்டப்படுவதைப் பார்த்துவிட்டு, "ஐயா! ஒன்று செய்யுங்கள்.  தாங்கள் பாலத்தின் மேல் நடந்து
அக்கரை போய்விடுங்கள்.  நான் தங்கள் குதிரையையும் அக்கரைக்குக் கொண்டு வந்து சேர்த்து விடுகிறேன்!"
என்றான்."அழகாயிருக்கிறது! என்னைப் பயங்காளி என்று நினைத்தாயா? குதிரை மேலேறி இந்த ஆற்றைக்
கடக்க என்னால் முடியாவிட்டால், அப்புறம் கடல் கடந்து இலங்கை போவது எப்படி? பாண்டிய ராஜ்யத்தைப்
பிடித்துச் சிங்காதனம் ஏறுவது எப்படி?" என்று வீரியம் பேசியபடியே மெதுவாகக் குதிரை மேலே ஏறினான்.
<br/>
<br/>
இரண்டு குதிரைகளும் நதியில் இறங்கின.  மதுராந்தகனுடைய குதிரை தண்ணீர்க் கரையண்டை
திடீரென்று முன்னங்கால் மடிந்து படுத்தது.  "ஐயோ!" என்று அலறினான் கருத்திருமன்.  நல்லவேளையாகக்
குதிரை சமாளித்து எழுந்து தண்ணீரில் இறங்கியது.  மதுராந்தகனுடைய மனத்திற்குள் திகில்தான்; ஆனால்
வெளியில் காட்டிக்கொள்ளாமல் "இது என்ன பிரமாதம்? இப்படிப் பயந்து விட்டாயே?" என்றான். 
மதுராந்தகனுடைய குதிரையின் காலில் ஏதாவது காயம் பட்டிருந்ததோ என்னமோ, அது வெள்ளத்தில் மற்றக்
குதிரையைப் போல் விரைந்து செல்லவில்லை.  அடிக்கடி அது வெள்ளத்தோடு வெள்ளமாகப் போகப் பார்த்தது. 
அதைத் திருப்பி எதிர்க்கரையை நோக்கிச் செலுத்துவதற்கு மதுராந்தகன் மிக்க சிரமப்பட்டான்.  கரையோடு
வந்த குதிரைகளின் காலடிச் சத்தமோ நெருங்கி, நெருங்கி வந்து கொண்டிருந்தது.  
<br/>
<br/>
பாதி ஆறு வரையில் கருத்திருமன் இளவரசனுக்காக நின்று நின்று போய்க்கொண்டிருந்தான்.  பிறகு
ஒரு யோசனை அவன் மனத்தில் உதித்தது.  மதுராந்தகனுக்குத் தைரியம் சொல்லிவிட்டு அக்கரையை நோக்கி
விரைந்து சென்றான்.கரையில் ஏறிக் குதிரையை ஒரு மரத்தினடியில் நிறுத்தினான்.  குதிரை மேலிருந்து
பாய்ந்து இறங்கி மூங்கில் பாலத்தின் வழியாகத் திரும்பவும் வடகரைக்கு வந்தான்.  மதுராந்தகனிடமிருந்த
சிறிய கத்தியை அவன் ஏற்கெனவே வாங்கி வைத்துக் கொண்டிருந்தான்.  அதைக் கொண்டு அவசர அவசரமாகப்
பாலத்திலிருந்து தொங்கிக் கொண்டிருந்த கயிறுகளை அறுத்து முடி போட்டான்.  அது போதிய நீளமானதாகத்
தெரிந்தது, ஒரு முனையைப் பாலத்தில் சேர்த்துக் கட்டிவிட்டு மற்றொரு முனையைச் சாலையின்
மறுபுறத்திலிருந்த மரத்தின் அடியில் சேர்த்துக் கட்டினான்.  
<br/>
<br/>
மர நிழலினால் அதிகமாயிருந்த இருட்டில் அவ்விதம் சாலை நடுவில் குறுக்கே ஒரு கயிறு
கட்டியிருந்ததை யாரும் பார்க்க முடியாது அல்லவா? அதிலும் குதிரை மேல் வேகமாக வருகிறவர்கள் நிச்சயம்
பார்க்க முடியாது.  இந்தக் காரியத்தை அவன் செய்து முடித்ததும் பாலத்தின் வழியாகத் திரும்பி ஓடி
விடலாமா என்று யோசித்தான்.அந்த எண்ணத்தை மாற்றிக் கொண்டு அங்கே இருந்த மரம் ஒன்றின் பேரில்
சரசர என்று ஏறிக் கிளைகளின் மறைவில் உட்கார்ந்து கொண்டான்.
<br/>
<br/>
மதுராந்தகருடைய குதிரை கிட்டத்தட்ட நதியைக் கடந்து அக்கரையை நெருங்கியிருந்தது.  இன்னும்
சில நிமிஷ அவகாசம் கிடைத்தால், கரைமேல் ஏறி மதுராந்தகன் குதிரை அப்பால் சென்றுவிடும்.  இந்த
எண்ணம் அவன் மனத்தில் தோன்றி மறைவதற்குள் சாலையோடு வந்த குதிரைகள் அந்த மரத்தடியை நெருங்கி
விட்டன.ஐந்தாறு குதிரைகள் இருக்கும். அவற்றில் இரண்டு குதிரைகள் முன்னணியில் வந்தன.  அவை இரண்டும்
ஒரு கணம் முன் பின்னாகக் கருத்திருமன் கட்டியிருந்த குறுக்குக் கயிற்றினால் தடுக்கப்பட்டுத் தலை குப்புற உருண்டு
விழுந்தன.  
<br/>
<br/>
கருத்திருமன் மரத்தின் மேலிருந்தபடி தன்னையறியாமல் 'ஹா ஹா ஹா' என்று பலமாகச்
சிரித்தான்.  குதிரைகள் மேலிருந்து விழுந்தவர்களில் ஒருவன் "ஐயோ! பிசாசு! என்று பயங்கரமாக
அலறினான்.  குரலிலிருந்து அவன் வைத்தியர் மகன் பினாகபாணி என்பதைக் கருத்திருமன்
தெரிந்துகொண்டான்.விழுந்தவன் கழுத்து நெறித்து இறந்திருக்கக் கூடாதா, இன்னமும் உயிரோடிருக்கிறானே
என்று எண்ணிக் கொண்டான்.  இன்னொரு குதிரை மேலிருந்து விழுந்தவன் சிறிதும் அதிர்ச்சியடையாமல்
தரையிலிருந்து எழுந்தான்.  அவன் நமது பழைய நண்பன் கந்தமாறன்தான்! 
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="6"></a>
<b>அறுபத்தாறாம்  அத்தியாயம் <br/>

மதுராந்தகன்  மறைவு </b><br/>
<br/>
<br/>
<br/>
குதிரையும் தானுமாகத் திடீரென்று உருண்டு விழுந்ததும் சிறிதும் மனம் கலங்காத கந்தமாறன்,
எழுந்திருக்கும்போதே கையில் வேலை எடுத்துக்கொண்டு எழுந்தான்.  அவனுடைய நோக்கம் ஏற்கெனவே மறு
கரையை அணுகிக் கொண்டிருந்த குதிரையின் பேரில் சென்றுவிட்டது.அக்குதிரை மேல் ஏறிக் கொண்டிருந்தவன்
சந்தேகமின்றி வந்தியத்தேவன்தான் என்று அவன் நிச்சயித்துக் கொண்டான்.  
<br/>
<br/>
வந்தியத்தேவன் பேரில் கந்தமாறன் கொண்டிருந்த பழைய சிநேகம் இப்போது கடும் பகையாக
மாறியிருந்தது.  பலவிதத்திலும் வந்தியத்தேவன் சிநேகத் துரோகம் செய்து விட்டதாக அவன் எண்ணினான். 
தனக்கும் தன் குடும்பத்துக்கும் நேர்ந்த அபகீர்த்திக்கெல்லாம் காரணம் வந்தியத்தேவன்தான்! தன் வீட்டில் வந்து
தங்கியிருந்தபோது தெரிந்து கொண்ட இரகசியத்தைப் பலரிடத்திலும் சொல்லியிருக்கிறான்; இராஜ
குடும்பத்தாரிடமும் கூறியிருக்கிறான்.  எதற்காக? சோழ குலத்தினிடம் கொண்ட பக்தி விசுவாசம்
காரணமாகவா? இல்லவே இல்லை! இந்த இரகசியத்தைச் சொல்லி அவர்களுடைய நம்பிக்கையைச் சம்பாதித்துக்
கொண்டு, பிறகு அவர்களுக்கும் துரோகம் செய்வதற்காகத்தான்! பாண்டிய நாட்டு ஆபத்துதவிகளுக்கு அவன் உதவி
செய்திருக்கிறான் என்பதில் சந்தேகமில்லை.  இந்த இரட்டைத் துரோகத்தை நந்தினியின் தூண்டுதலினால்,
அவன் செய்தானா, வேறு தன் சொந்த லாபங்கருதியே செய்தானா என்பது தெரியவில்லை.  நந்தினியின்
மாய வலையில் தானும் சில காலம் சிக்கியிருந்தது உண்மையேதான்! ஆனாலும் இம்மாதிரி பயங்கரத்
துரோகச் செயல்களைக் கனவிலேனும் தான் செய்ய எண்ணியிருக்க முடியுமா? 
<br/>
<br/>
இவற்றையெல்லாம் விடத் தனது அருமைச் சகோதரி மணிமேகலையின் மனத்தைக் கெடுத்து விட்டதன்
பொருட்டுக் கந்தமாறனுக்கு வந்தியத்தேவன் மீது அளவில்லாத கோபம் பொங்கிக் கொண்டிருந்தது. 
மணிமேகலையைச் சாம்ராஜ்ய சிங்காசனத்தில் மணிமகுடம் தரித்துச் சக்கரவர்த்தினியாக வீற்றிருக்கச்
செய்ய வேண்டுமென்று கந்தமாறன் ஆசை கொண்டிருக்க, அந்தக் கள்ளங்கபடமற்ற பெண்ணைக் 'கரிகாலரை நான்தான்
கொன்றேன்' என்று பலரறியப் பிதற்றும்படி செய்த கொடிய வஞ்சகன் அல்லவா அவன்! அவ்வளவு பெரிய
பாதகங்களைச் செய்தவன் உயிர் தப்பி ஓடும்படி விட்டுவிடுவதா? அதைத்தான் பார்த்துக் கொண்டிருப்பதா? ஒரு
நாளும் இல்லை! வந்தியத்தேவனை உயிரோடு பிடித்துக்கொண்டு போக முடியுமானால் நல்லதுதான்! முடியாத
வரையில், அவனைக் கொன்று தொலைத்துவிட்டோம் என்ற ஆறுதலுடனாவது இங்கிருந்து திரும்பிப் போக
வேண்டும்.இந்தத் தீர்மானத்துடனேதான் கந்தமாறன் அந்த மனித வேட்டைக்குப் புறப்பட்டான்.  
<br/>
<br/>
இப்போது அவனுடைய குதிரை எதிர்பாராத விதமாகத் தடுக்கி விழுந்து விட்டது.  அது இனி
பிழைப்பதே துர்லபம்.  வைத்தியர் மகன் பினாகபாணியின் குதிரைக்கும் அதே கதிதான்! வந்தியத்தேவனோ
நதியின் அக்கரையை நெருங்கி விட்டான்! பின்னால் வந்த வீரர்கள் அங்கு வந்து சேர சிறிது நேரம்
பிடிக்கும்.  அவர்கள் வந்து விட்டாலும் வெள்ளத்தைக் கடந்து அக்கரை சென்று வந்தியத்தேவனைப் பிடிப்பது
இயலாத காரியம்.  ஆகையால் அவனைக் கொன்று விடுவது ஒன்றே செய்யத் தக்கது...  இவ்வளவு எண்ணங்களும்
கந்தமாறனுடைய உள்ளத்தில் சில கண நேரத்தில் தோன்றி மறைந்தன.  எனவே, தரையிலிருந்து எழுந்து
நின்றதும், கால்களை நன்றாக ஊன்றிக் கொண்டு, கையிலிருந்த வேலை உயர்த்திக் குறிபார்த்துப் பலங்கொண்ட
மட்டும் வீசி எறிந்தான்.  
<br/>
<br/>
வேல் 'வீர்' என்ற சத்தத்துடன் சென்று கண்மூடித்திறக்கும் நேரத்தில் மதுராந்தகன் பேரில்
பாய்ந்தது.  'வீல்' என்று சத்தமிட்டுவிட்டு, மதுராந்தகன் தண்ணீரில் விழுந்தான்.  குதிரை மட்டும்
தட்டுத்தடுமாறி கரைமேல் ஏற முயன்றது.  மிகச் சொற்ப நேரத்துக்குள் நடந்துவிட்ட மேற்கூறிய
நிகழ்ச்சிகளையெல்லாம் மரக் கிளையிலிருந்து பார்த்துக் கொண்டிருந்த கருத்திருமன், உள்ளம் பதறி, உடலும்
நடுங்கினான்.  இப்படியெல்லாம் நடக்ககூடும் என்று அவன் எதிர்பார்க்கவே இல்லை.  வேகமாக வந்து திடீரென்று
தடுக்கி விழுந்த குதிரைகளுக்கு அடியில் அகப்பட்டுக் கொண்டவர்கள் உயிரோடு தப்பி எழுந்தாலும் கைகால்
ஒடிந்தவர்களாக எழுந்திருப்பார்கள் என்று அவன் எண்ணியிருந்தான்.  
<br/>
<br/>
அவன் சற்றும் எதிர்பாராதபடி எல்லாம் நடந்து விட்டது.கீழே விழுந்தவர்களில் ஒருவன் எழுந்து
நின்று வேல் எறிய, அதுவும் மதுராந்தகன் பேரில் குறி தவறாமல் சென்று பாய்ந்து அவனை வெள்ளத்தில்
வீழ்த்திவிட்டது.  இதனால் ஏற்பட்ட முதலாவது அதிர்ச்சியைச் சமாளித்துக் கொண்டு பயங்கரமான கூக்குரலுடன்
கீழே பாய்ந்தான்.  ஆத்திர வெறியினால் ஏற்பட்ட ராட்சத பலத்துடன் கந்தமாறனைத் தாக்கிக் கீழே
தள்ளிவிட்டு அப்பால் சென்றபோது, அப்போதுதான் தட்டுத் தடுமாறி எழுந்து கொண்டிருந்த வைத்தியர் மகன்
அவனைத் தடுக்கப் பார்த்தான்.  பினாகபாணிக்கு இதற்குள் பிசாசு பயம் நீங்கி, மரத்தின் மேலிருந்தவன்
கருத்திருமன் என்பது தெரிந்து போயிருந்தது.  
<br/>
<br/>
கருத்திருமன் தன் உள்ளத்தில் பொங்கிய கோபத்தையெல்லாம் செலுத்திக் கையிலிருந்த சிறிய
கத்தியால் பினாகபாணியைக் குத்திக் கீழே தள்ளிவிட்டுப் பாலத்தை நோக்கி ஓடினான்.மூங்கில் மரப்
பாலத்தின் மீது ஒரு மனிதன் ஓடுவதைக் கந்தமாறனுக்கும் பினாகபாணிக்கும் பின்னால் குதிரைகள் மீது வந்த
வீரர்கள் பார்த்தார்கள்.  தாங்கள் வருவதற்கு முன் நிகழ்ந்தவற்றை ஒருவாறு அவர்கள் ஊகித்துத் தெரிந்து
கொண்டு குதிரைகளை அங்கே நிறுத்தினார்கள்.  கந்தமாறன், "பிடியுங்கள்! பிடியுங்கள்! பாலத்தின் மேல்
ஓடுகிறவனைப் பிடியுங்கள்!" என்று கூவினான்.  
<br/>
<br/>
நாலு பேரும் குதிரை மேலிருந்து தடதடவென்று குதித்துப் பாலத்தின் மீது முன்னால் சென்ற
கருத்திருமனைத் தொடர்ந்து ஓடினார்கள்.  திடீரென்று இரண்டாவது முறையும் தள்ளப்பட்டுத் தலை குப்புற விழுந்த
அதிர்ச்சியினால் சிறிது நேரம் செயலற்றுக் கிடந்த கந்தமாறன் விரைவிலேயே மறுபடியும் சமாளித்துக்
கொண்டு எழுந்து அந்த நாலு வீரர்களுக்குப் பின்னால் தானும் ஓடினான்.  கத்தியினால், குத்தப்பட்டுப்
படுகாயமுற்றிருந்த வைத்தியர் மகனும், ஆவேசங்கொண்டு எழுந்து அவர்களைப் பின் தொடர்ந்து பாலத்தின் மீது
சென்றான்.  
<br/>
<br/>
ஆனால் ஐந்தாறு அடி எடுத்து வைப்பதற்குள் அவனுடைய ஜீவசக்தி குன்றிவிட்டது.  கண்கள் இருண்டு
வந்தன; தலை சுற்றியது.  காலை ஊன்றி நிற்கப் பார்த்தும் முடியாமல் தள்ளாடி நதி வெள்ளத்தில்
விழுந்தான்.  அவன் அவ்வாறு விழுந்ததை முன்னால் சென்றவர்கள் யாரும் கவனிக்கவில்லை.  பாவம், எத்தனை
எத்தனையோ மனோராஜ்யங்கள் செய்து கொண்டிருந்த வைத்தியர் மகன் பினாகபாணி தன்னுடைய துராசைகளில்
எதுவும் நிறைவேறப் பெறாதவனாக உயிர் நீத்தான்! அவன் கட்டிய ஆகாசக் கோட்டைகள் எல்லாம் வடவாற்று
வெள்ளத்தில் மூழ்கி மறைந்தன! அவனுடைய உடலுக்கும் அந்த நதியில் ஓடிய பெரும் பிரவாகமே சமாதிக் குழி
ஆயிற்று!
<br/>
<br/>
கந்தமாறனைத் தாக்கித் தள்ளிவிட்டு வைத்தியர் மகனைக் கத்தியால் குத்திவிட்டு மூங்கில்
பாலத்தின் மீது விரைந்து ஓடிய கருத்திருமன், அந்தப் பாலத்தில் முக்கால் பங்கு தூரம் கடந்ததும் ஒரு கணம்
நின்று திரும்பிப் பார்த்தான்.  அப்போதுதான் குதிரைகள் மீது வந்த ஆட்கள் கீழே குதித்துப் பாலத்தின்
முனையை அடைந்திருப்பதைக் கவனித்தான்.  உடனே அவன் ஒரு விந்தையான காரியம் செய்தான்.  அவன் நின்ற
இடத்தில் மூங்கில் கழிகளை ஒன்றோடொன்று சேர்த்துக் கட்டியிருந்ததுடன், கீழேயும் முட்டுக் கொடுத்து
நிறுத்தி இருந்தது.  
<br/>
<br/>
பினாகபாணியைக் குத்திய அதே கத்தியினால் அந்தக் கட்டுக்களைச் சடசட என்று அறுத்துவிட்டான்.
கீழே முட்டுக் கொடுத்திருந்த கழிகளையும் காலினால் உதைத்துத் தள்ளி விட்டு மேலே விரைந்து ஓடினான். 
அக்கரையை அடைந்ததும், அங்கேயும் மூங்கில் கழிகளை மரத்து வேருடன் சேர்த்துக் கட்டியிருந்த கயிறுகளை
அறுத்தான்.  உடனே பாலத்தின் முனையை அப்படியே கைகொடுத்து நெம்பித் தூக்கி அப்புறப்படுத்தி நதியின்
வெள்ளத்தோடு விட்டான்.  மறுகணம் அந்த மூங்கில் கழிப் பாலத்தில் ஏறக்குறைய மூன்றில் ஒரு பகுதி
தனியாகப் பிய்த்துக் கொண்டு புறப்பட்டு ஆற்று வெள்ளத்தோடு மிதந்து செல்லத் தொடங்கியது.  
<br/>
<br/>
பாலத்தின் மேலே ஓடி வந்தவர்கள், அவ்விதம் அங்கே பாலம் பிய்த்துக்கொண்டு போனதைக்
கவனியாமல் மேலே மேலே ஓடி வந்து ஒவ்வொருவராக வெள்ளத்தில் விழுந்தார்கள்! அவர்கள் எல்லாருக்கும்
கடைசியாக வந்த கந்தமாறன் மட்டுமே அவ்வாறு ஆற்றில் விழாமல் தப்பினான்.எதிர்பாராமல் வெள்ளத்தில்
விழுந்தவர்கள் தண்ணீரைக் குடித்துத் திணறித் திண்டாடிய பிறகு, வெளியில் தலையை நீட்டினார்கள்.  
<br/>
<br/>
கந்தமாறன் அவர்களைப் பார்த்து அக்கரைக்கு நீந்திச் சென்று கரையேறும்படி சத்தம்போட்டுக்
கட்டளை இட்டான்.  அவர்களில் இரண்டு பேர் அதைத் தெரிந்து கொண்டு அக்கரையை நோக்கி நீந்திச்
சென்றார்கள்.  மற்ற இருவர் மிகமிகப் பிரயாசைப்பட்டு எதிர் நீச்சல் நீந்தி வந்து எஞ்சி நின்ற
பாலத்தைப் பிடித்துக் கொண்டு அதன் மேல் ஏறினார்கள்.அவர்களை முதலில் கந்தமாறன் நன்றாகத்
திட்டினான்.  ஆனால் அவர்களை மறுபடியும் நீந்திப்போகச் சொல்வதில் பயனில்லை என்று உணர்ந்தான். 
எனவே, பாலத்திலிருந்து இன்னும் சில மூங்கில் கழிகளைப் பிடுங்கித் தெப்பத்தைப் போல் கட்டும்படி
செய்தான்.  அதை வெள்ளத்தில் மிதக்கவிட்டுக் கந்தமாறனும் மற்ற இருவரும் அதைப் பிடித்துக் கொண்டு மிதந்து
அக்கரையை அடைந்தார்கள்.  
<br/>
<br/>
அதற்குச் சற்று முன்னால் தட்டுத் தடுமாறி அக்கரை சேர்ந்திருந்த மற்ற இரு வீரர்களையும்
சந்தித்தார்கள்.  அவர்கள் தாங்கள் கரையேறுவதற்குச் சற்று முன்பே அக்கரை சேர்ந்த மனிதன் இருளில் மறைந்து
விட்டதாகவும், இரண்டு குதிரைகள் போகும் காலடிச் சத்தம் கேட்டதாகவும் சொன்னார்கள்.  குதிரைகளைத்
தொடர்ந்து கால் நடையாகப் போவதில் பயனில்லை என்று தாங்கள் நின்று விட்டதாகவும் அவர்கள்
கூறினார்கள்.  
<br/>
<br/>
ஆனால் கந்தமாறன் அவ்விதம் நின்று விடுவதற்கு விருப்பமில்லை.  வைத்தியர் மகன் கூறிய,
சிறையிலிருந்த பைத்தியக்காரன்தான் மரத்திலிருந்து குதித்துத் தன்னைத் தள்ளிவிட்டுப் பாலத்தின் மேல்
ஓடியவனாக இருக்க வேண்டும்.  வந்தியத்தேவனைத் தப்புவிப்பதற்காகவே அவன் அவ்விதம் சாலைக்குக் குறுக்கே
கயிற்றைக் கட்டிவிட்டு மரத்தின் மேல் ஏறிக் காத்திருக்க வேண்டும்.  தன்னுடைய வேலுக்கு இரையானவன்
வந்தியத்தேவன்தான் என்பதில் ஐயமில்லை.  அவன் குதிரை மேலிருந்து வெள்ளத்தில் தலை குப்புற விழுந்ததை
அவன் கண்களாலேயே பார்த்தாகி விட்டது.  ஆயினும் உயிர் பிரிந்த அவனுடைய உடலைக் கண்டுபிடித்துப்
பார்த்துவிட்டால், அவன் உள்ளம் மேலும் திருப்தி அடையும்.  ஒருவேளை தஞ்சாவூருக்கே வந்தியத்தேவன் உடலை
எடுத்துக்கொண்டு போனாலும் போகலாம்.  சோழ குலத்துக்கு மாபெரும் துரோகம் செய்த ஒருவனைக் கொன்று
கொண்டு வந்த பெருமையை அடையலாம் அல்லவா? அதன் மூலம் சம்புவரையர் குலத்துக்கு நேர்ந்த அபகீர்த்தியையும்
ஓரளவு போக்கிக் கொள்ளலாம்.வந்தியத்தேவன் தப்பி ஓடிப் போக முயன்றது ஒன்றே அவன் குற்றத்தை
நிரூபிக்கப் போதுமான காரணம் ஆகும்.  ஆதித்த கரிகாலரைக் கொன்றவன் வந்தியத்தேவன் என்பது
நிச்சயமாகி விட்டால், அந்தப் பயங்கரமான பழியைச் சம்புவரையர் குலம் சுமக்க வேண்டியிராதல்லவா? 
<br/>
<br/>
இவ்வாறு யோசனை செய்து கொண்டு கந்தமாறன் வடவாற்றங்கரையோடு கீழ் நோக்கிச் சென்றான். 
வீரர் நால்வரும் அவனைப் பின்பற்றிச் சென்றார்கள்.  வந்தியத்தேவனுடைய உடல் எங்கேயாவது கரையில்
ஒதுங்கிக் கிடக்கிறதா என்று பார்த்துக் கொண்டே சென்றார்கள்.  இருளடர்ந்த இரவு நேரத்தில் இந்தக்
காரியம் அவ்வளவு சுலபமாக இல்லைதான்.  ஆயினும் கந்தமாறன் நம்பிக்கையைக் கைவிடாமல் மேலே மேலே
போனான்.  இவ்வாறு வெகுதூரம் போன பிறகு பெரியதோர் அருவி மலையிலிருந்து விழுவது போன்ற ஓசை
கேட்கலாயிற்று.  அந்த ஓசை எழுந்த இடத்தை நெருங்கிச் சென்று பார்த்த போது, அங்கே நதியின் குறுக்கே
ஒரு கலங்கல் கட்டியிருந்தது தெரிய வந்தது.அவ்விடத்தில் தண்ணீர் தேங்கி நின்று, அடுத்தாற்போல்
பள்ளத்தில் அதிவேகமாக விழுந்து சுற்றிச் சுழன்று அலை மோதிக் கொண்டு சென்றது.  
<br/>
<br/>
வந்தியத்தேவனுடைய உடல் அதுவரையில் வந்திருக்குமானால் அந்தப் பெரும் பள்ளத்தில் விழுந்து
அமிழ்ந்து போயிருக்கும்.  மறுபடியும் வெளியில் வருவதற்குப் பல நாட்கள் ஆகும்.  ஒரு வேளை
வெளிப்படாமலே மறைந்து போனாலும் போய்விடலாம்.  ஆகையால் இனிமேலும் தேடிக் கொண்டு போவதில்
பயனில்லை....  
<br/>
<br/>
இவ்வாறு கந்தமாறன் எண்ணிக்கொண்டிருந்தபோதே, நதிக் கலங்கலைத் தாண்டிக்கொண்டு வெண்ணிற
நுரை மயமாகப் பொழிந்து கொண்டிருந்த நீரோட்டத்தோடு ஏதோ ஒரு கரிய பொருள் விழுவது தெரிந்தது. 
ஆகா! அதுதான் வந்தியத்தேவனுடைய உடலாக இருக்கவேண்டும்! இந்த மண்ணுலகை விட்டு ஒரு பெரிய துரோகி
ஒழிந்து போனான்! அவனுடைய பாவங்களை ஆண்டவன் மன்னிப்பாராக! - ஆனால் அது இயலுகிற காரியமா?
அவனுடைய பாவங்களை ஆண்டவனால் கூட மன்னிக்க முடியுமா? முடியாது! முடியாது! அவற்றின் பலன்களை அவன்
மறுபிறவியில் அனுபவித்தேயாக வேண்டும் அல்லவா? 
<br/>
<br/>
எப்படியாவது போகட்டும்; இவ்வுலகத்தில் வந்தியத்தேவனுடைய வாழ்க்கை முடிந்துவிட்டது.  இனி,
அவனைப் பற்றி நாம் கவலைப்பட வேண்டியதில்லை.  தஞ்சைக்குத் திரும்பிப் போய் மற்றக் காரியங்களைக்
கவனிக்கலாம்.  இவ்வாறு கந்தமாறன் முடிவு செய்து கொண்டு வந்த வழியே திரும்பினான்...  ஆகா!
தஞ்சையிலேதான் அவனுக்கு எவ்வளவு பெரிய ஏமாற்றம் காத்திருந்தது? தான் வேல் எறிந்து கொன்று நதி
வெள்ளத்தில் விழச் செய்தவன் வந்தியத்தேவன் அல்ல, இளவரசன் மதுராந்தகன் என்று அறியும்போது கந்தமாறன்
எப்படித் திடுக்கிடுவான்? அவன் காலின் கீழ் பூமி பிளந்து விட்டதாகவே தோன்றினாலும் சிறிதும்
வியப்படைவதற்கில்லை அல்லவா? 
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="7"></a>
<b>அறுபத்தேழாம்  அத்தியாயம் <br/>

"மண்ணரசுநான்  வேண்டேன்" </b><br/>
<br/>
<br/>
<br/>
பழுவேட்டரையர்கள் முதலான குறுநில மன்னர்களின் ஊர்வலம் அப்பால் சென்றதும், ஆழ்வார்க்கடியான்
தன் ஆட்களுடனே சேந்தன் அமுதனுடைய பூந்தோட்டத்தை நோக்கி நடந்தான்.  பூந்தோட்டத்துக்குச் சமீபத்தில்
ஒரு மரத்தடியில் சற்று மறைவாக மதுராந்தகத் தேவரின் சிவிகையும், அதைத் தூக்கும் ஆட்களும் நின்றார்கள். 
அவர்களிடம் விசாரித்து இளவரசர் கட்டளைப்படி அவர் திரும்பி வருவதற்காக அவர்கள் காத்துக்
கொண்டிருந்ததை அறிந்துகொண்டான்.  பின்னர் மேலே சென்று பூந்தோட்டத்துக்குள் புகுந்தான்.தன்னுடன்
வந்தவர்களிடம் மெல்லிய குரலில் அத்தோட்டமெல்லாம் சுற்றித் தேடிப் பார்க்கும்படி கூறிவிட்டுத் தான் மட்டும்
குடிசை வாசலில் போய் நின்று கொண்டான்.உட்புறம் தாளிட்டிருந்த கதவண்டை காதை வைத்து ஒட்டுக்
கேட்கலானான்.  சேந்தன் அமுதனும் பூங்குழலியும் கவலையுடன் பேசிக் கொள்ளும் குரல்கள் கேட்டன. 
இடையிடையே யாரோ ஒருவர் மரணாவஸ்தையில் முனகுவது போன்ற சத்தமும் கேட்டது.  
<br/>
<br/>
தோட்டத்தைச் சுற்றித் தேடப் போனவர்களில் ஒருவன் விரைவில் திரும்பி வந்தான்.  அவன்
கொண்டு வந்த பொருள்களைத் திருமலை நம்பி கதவிடுக்கின் வழியாக வந்த விளக்கின் ஒளிக்கிரணத்தில்
உற்றுப் பார்த்தான்.  அவை இளவரசர் மதுராந்தகத் தேவர் வழக்கமாக அணியும் கிரீடம், இரத்தின ஹாரம்,
வாகுவலயம் முதலிய ஆபரணங்கள் என்று அறிந்து கொண்டான்.  அவற்றுடன் மதுராந்தகர் உத்தரீயமாகத் தரிக்கும்
பீதாம்பரமும் இருந்தது.  இவற்றைப் பார்த்ததும் ஆழ்வார்க்கடியானுடைய மனத்தில் உண்டான திருப்தி அவனுடைய
முகத்தில் பிரதிபலித்தது.  
<br/>
<br/>
"சரி; தேடியது போதும்! மற்றவர்களையும் இங்கே கூப்பிடு.  எல்லாரும் கையில் ஆயுதம் ஏந்தி
எதற்கும் ஆயத்தமாக நில்லுங்கள்!" என்று கூறிவிட்டு, ஆழ்வார்க்கடியான் குடிசையின் கதவை இலேசாகத்
தட்டினான்.  உள்ளிருந்து மறுமொழி வராமற் போகவே, மீண்டும் தடதடவென்று கதவை வலுவாகத் தட்டினான். 
"யார் அங்கே? இங்கு என்ன வேலை? என்று பூங்குழலியின் குரல் கேட்டது.  "அம்மணி! நான்தான்
ஆழ்வார்க்கடியான் என்கிற திருமலை நம்பிதாஸன்.  தயவு செய்து கதவைத் திறந்து அருள வேண்டும் முக்கியமான
காரியம் இருக்கிறது!" என்றான் ஆழ்வார்க்கடியான்.  
<br/>
<br/>
உள்ளே காலடிச் சப்தம் கேட்டது; பூங்குழலி கதவண்டையில் வந்து நின்று, "அப்படி என்ன
முக்கியமான காரியம் இங்கே உமக்கு வைத்திருக்கிறது? நீரோ வீர வைஷ்ணவர்; இதுவோ
சிவனடியார்களின் குடிசை.  இந்த வீட்டின் எஜமானருக்கு உடம்பு நலமில்லை என்பது உமக்குத் தெரியும்.இரவு
நேரத்தில் வந்து எதற்காகத் தொந்தரவு செய்கிறீர்?" என்றாள்.  ஆழ்வார்க்கடியான், "சமுத்திரகுமாரி!
நான் வீர வைஷ்ணவன்தான்; அதனாலேயே துஷ்டநிக்கிரக சிஷ்டபரிபாலனம் செய்யும் பொருட்டு வந்தேன். 
கதவை உடனே திறக்காவிட்டால், உடைத்துத் திறக்கப்படும்!" என்றான்.  
<br/>
<br/>
"வைஷ்ணவரே! அவ்வளவு பெரிய வீராதி வீரரோ நீர்? உமது வீரத்தை எங்களிடம் காட்டவா
வந்தீர்?" என்று சொல்லிக் கொண்டே பூங்குழலி குடிசைக் கதவைத் தடால் என்று திறந்தாள்.  அவளுடைய கயல்
விழிகளில் கோபக் கனல் பறந்தது.  ஆழ்வார்க்கடியான் மீது தன் கோபத்தைக் காட்ட எண்ணியவள், அவனுக்கு
அப்பால் வீரர்கள் சிலர் நிற்பது கண்டு திடுக்கிட்டாள்.  உடனே, கோபத்தைத் தணித்துக் கொண்டு, "ஐயா!
இது என்ன? இவர்கள் யார்? எதற்காக இங்கே வந்திருக்கிறார்கள்? உம்முடனேதான் வந்தார்களா?" என்றாள். 
"ஆம்; என்னுடனேதான் வந்தார்கள்; இராஜாங்கக் காரியமாக வந்திருக்கிறார்கள்.  இவர்களுடைய காரியத்தை
தடை செய்கிறவர்கள் இராஜ தண்டனைக்கு உள்ளாக நேரிடும்!" என்றான் ஆழ்வார்க்கடியான்.  
<br/>
<br/>
"நல்ல இராஜாங்கக் காரியம்; நல்ல இராஜ தண்டனை.  இந்த மாதிரி பேச்சுக்களை எல்லாம்
கேட்காமல் எப்போது கோடிக்கரைக்குப் போய் சமுத்திரத்தின் அலை ஓசையைக் கேட்டுக்கொண்டு நிம்மதியாக
இருக்கப் போகிறோம் என்றிருக்கிறது.  போகட்டும்; இவர்களை எல்லாம் கொஞ்சம் தூரத்தில் இருக்கச்
சொல்லிவிட்டுத் தாங்கள் மட்டும் உள்ளே வாருங்கள்.  இந்த ஓட்டைக் குடிசைக்குள்ளே என்ன இராஜாங்கக்
காரியம் வைத்திருக்கிறதோ, தெரியவில்லை.  அதைப் பார்ப்பதற்குத் தாங்கள் ஒருவரே போதாதா?
அத்தான் அதோ கட்டிலில் படுத்து வேதனைப்பட்டுக் கொண்டிருக்கிறார்.  இவர்கள் உள்ளே வந்தால் அவர்
திடுக்கிடுவார், அதனால் அவர் உடம்பு இன்னும் சீர்கேடடையும்!" என்றாள்.  
<br/>
<br/>
ஆழ்வார்க்கடியான் குடிசைக்குள் பிரவேசித்ததும் அவனாகவே கதவை மறுபடியும் சாத்தித்
தாளிட்டான்.  "பூங்குழலி! உன்னுடைய வார்த்தை மிக்க வியப்பாயிருக்கிறது.இராஜாங்கக் காரியங்களின்
பேரில் உனக்கு இவ்வளவு அருவருப்பு எப்போது உண்டாயிற்று? பட்டத்து இளவரசரை மணந்து சிங்காதனம் ஏறும்
உத்தேசம் என்ன ஆயிற்று? அவ்வாறு நடக்கும்போது இராஜாங்கக் காரியங்களில் முழுக்க முழுக்க கவனம்
செலுத்தித்தானே ஆக வேண்டும்?" என்றான் திருமலை.  
<br/>
<br/>
"ஐயா, வைஷ்ணவரே! அந்த உத்தேசத்தை நான் அடியோடு விட்டுவிட்டேன்.  சென்ற சில
தினங்களில் இராஜ்ய பாரம் தாங்குவது என்பது எவ்வளவு சங்கடமான காரியம், எத்தனை மன வேதனை தரும்
விஷயம் என்பதைத் தெரிந்து கொண்டேன்.  சிங்காசனம் இருக்குமிடத்துக்குப் பத்து காததூரத்திலே
வருவதற்குக்கூட இனி நான் பிரியப்படமாட்டேன்.  வைஷ்ணவரே! உமக்கு ஒரு சந்தோஷச் செய்தி
தெரிவிக்கிறேன்.  என் அத்தான் சேந்தன் அமுதனை மணந்துகொள்ள நான் முடிவு செய்து விட்டேன்.  சற்று முன்
இங்கு வந்த செம்பியன் மாதேவியிடம் சொல்லி அவருடைய ஆசியும் பெற்றுக் கொண்டோம்.அமுதனுக்கு உடம்பு
கொஞ்சம் குணமானதும் இருவரும் கோடிக்கரைக்குப் புறப்பட்டுப் போய்விடுவோம்..." 
<br/>
<br/>
ஆழ்வார்க்கடியான் குறுக்கிட்டு, "ஆகா! நல்ல தீர்மானம் செய்தீர்கள்!
<br/>
<pre>
	ஆனாத செல்வத்து அரம்பையர்கள் தற்சூழ
	வானாளும் செல்வமும் மண்ணரசும் யான் வேண்டேன்
	தேனார் பூஞ்சோலை திருவேங்கடச் சுனையில்
	மீனாய்ப் பிறக்கும் விதியுடையே னாவேனே!
</pre>
என்று ஆழ்வார் அருளிச் செய்திருக்கிறார் அன்றோ? அதுபோல நீங்களும் இந்த 'மண்ணரசு வேண்டாம்' என்று 
தீர்மானித்துக் கோடிக்கரை கடலில் மீன்களோடு மீன்களாக வாழலாம் என்று எண்ணினீர்கள் போலும்! ஆனாலும் 
யார் கண்டது? சிரசிலே கிரீடத்தைச் சுமந்து சிங்காதனத்தில் வீற்றிருக்க வேண்டும், என்கிற விதி இருந்தால், 
அந்தப்படியே
நடந்து தீரும்; வேண்டாம் என்றாலும் விடாது!" என்றான் ஆழ்வார்க்கடியான்.  
<br/>
<br/>
"போதும் ஐயா, பரிகாசம்! எதற்காக இங்கு வந்தீர்கள் என்பதைச் சொல்லுங்கள்!" என்றாள்
பூங்குழலி.  "அம்மணி! தாங்கள் மண்ணரசு ஆளும் ஆசையை மட்டும் விட்டொழித்திருக்கிறீர்களா? அல்லது
தாங்களும் சேந்தன் அமுதனும் இந்த மண்ணுலகில் உயிரோடு வாழும் ஆசையையே விட்டொழித்து விட்டீர்களா?
இதைத் தெரிந்து கொண்டு போகவே வந்தேன்!" என்றான் வைஷ்ணவன்.  
<br/>
<br/>
"இது என்ன கேள்வி? இம்மண்ணுலகில் இன்னும் சில காலம் வாழும் ஆசை எங்கள் இருவருக்கும்
இருக்கிறது.  இன்றைக்குத்தானே நாங்கள் திருமணம் செய்து கொள்ளத் தீர்மானித்திருக்கிறோம்?
வைஷ்ணவரே! எங்களுக்கு வாழ்த்துக் கூறுங்கள்! அத்தான் விரைவில் குணமடையுமாறும் ஆசி கூறுங்கள்!" என்றாள்
பூங்குழலி.  "நான் வாழ்த்துக் கூறவும், ஆசி கூறவும் சித்தமாயிருக்கிறேன்.  ஆனால் என் வாழ்த்தும் ஆசியும்
வீணாகப் போகலாகாது.  உங்களிருவருக்கும் இவ்வுலகில் உயிரோடு வாழும் எண்ணம் இருந்தால், பாதாளச்
சிறையிலிருந்தவர்கள் தப்பி ஓடுவதற்கு ஏன் உதவி செய்தீர்கள்?" என்று கேட்டான் திருமலை.  பூங்குழலி
முகத்தில் வியப்பை வருவித்துக் கொண்டு, "இது என்ன? எங்களுக்கு ஒன்றுமே தெரியாதே? யாரும் தப்பி
ஓடுவதற்கு நாங்கள் உதவி செய்யவே இல்லையே?" என்றாள்.  
<br/>
<br/>
"கரிகாலரைக் கொன்றவன் என்று குற்றம் சாட்டப்பட்டுப் பாதாளச் சிறையிலிருந்த
வந்தியத்தேவனும், மற்றொரு பைத்தியக்காரனும் இன்று தப்பிச் சென்று விட்டார்கள்.  அவர்கள் இந்த நந்தவனம்
வரையில் வந்ததாகத் தெரிகிறது.  பிறகு, இங்கிருந்து இரண்டு குதிரைகளில் இருவர் ஓடிப்
போயிருக்கிறார்கள்.  இந்தக் குடிசைக்குப் பக்கத்தில் ஓரிடத்தில் மண்ணில் இரத்தம் சிந்தியிருக்கிறது. 
பலர் இந்த இடத்துக்கு வந்துபோன அடையாளங்களும் இருக்கின்றன.  ஆகையால் நீங்கள்தான் தப்பி ஓடியவர்களுக்கு
உதவி செய்திருக்க வேண்டுமென்று அனுமானிக்கப்படுகிறது.  முதன்மந்திரி அநிருத்தருக்கு உங்கள் பேரில் உள்ள
அபிமானத்தினால் என்னை அனுப்பி வைத்தார்.  கொடும்பாளூர் வேளாரின் ஆட்கள் வந்திருந்தால் உங்களை
உடனே சிறைப்படுத்தி இருப்பார்கள்1" என்றான் ஆழ்வார்க்கடியான்.  
<br/>
<br/>
"முதன்மந்திரிக்கும், உங்களுக்கும் மிக்க நன்றி வைஷ்ணவரே! அத்தானுக்கு இன்னும் இரண்டு
தினங்களில் உடம்பு சரியாகிவிடும்.  உடனே நாங்கள் புறப்பட்டுக் கோடிக்கரை போய் விடுகிறோம். 
அப்புறம் இந்தத் தஞ்சாவூர்ப் பக்கமே எட்டிப் பார்ப்பதில்லை.  அது வரையில் தாங்கள்தான் எங்களை இராஜ
சேவகர்கள் யாரும் தொந்தரவு செய்யாமல் உதவி புரிய வேண்டும்!" என்று வேண்டினாள் பூங்குழலி.  "நான்
உதவி புரிவதில் தடையில்லை; ஆனால் நீங்கள் உண்மையைச் சொல்ல வேண்டும்! இங்கே உங்கள் மூன்று பேரையும்
தவிர வேறு யாரும் வரவில்லையா?" என்று கேட்டான்.  
<br/>
<br/>
"ஏன் வரவில்லை? இப்போது நீங்கள் வந்திருக்கிறீர்கள்! சற்று முன்னால் செம்பியன் மாதேவியும்
இளவரசர் மதுராந்தகரும் வந்து அத்தானின் உடம்பைப் பற்றி அன்புடன் விசாரித்து விட்டுப் போனார்கள். 
இப்போதுதான் தஞ்சாவூர்க் கோட்டையைச் சுற்றி எங்கே பார்த்தாலும் போர் வீரர்களின்
நடமாட்டமாயிருக்கிறதே? யார் வந்தார்களோ, யார் போனார்களோ, எங்களுக்கு எப்படித் தெரியும்?
வைஷ்ணவரே! நீங்கள் முதலில் கேட்ட கேள்விக்கு மட்டும் மறுமொழி நிச்சயமாகச் சொல்லுகிறேன். 
இங்கிருந்து தப்பிப் போவதற்கு நாங்கள் யாருக்கும் உதவி செய்யவில்லை...!" "இது சத்தியமான
வார்த்தையா?" "ஆம்; சத்தியமாகச் சொல்கிறேன்; இங்கிருந்து யாரும் தப்பி ஓடுவதற்கு நாங்கள் உதவி
செய்யவில்லை!" "அப்படியானால், சிறையிலிருந்து தப்பி ஓடி வந்த வந்தியத்தேவன் இந்தக் குடிசையிலேதான்
இப்போது இருக்க வேண்டும்!" என்றான் திருமலை.  அவன் இவ்விதம் சொல்லி வாய் மூடுவதற்குள் சேந்தன் அமுதன்
படுத்திருந்த கயிற்றுக் கட்டிலின் அடியிலிருந்து வேதனை நிறைந்த பரிதாபமான முனகல் சத்தம் கேட்டது.  
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="8"></a>
<b>அறுபத்தெட்டாம்  அத்தியாயம் <br/>
"ஒரு  நாள்  இளவரசர்" </b><br/>
<br/>
<br/>
<br/>
சேந்தன் அமுதனின் கட்டிலுக்கு அடியிலிருந்து வந்த முனகல் சத்தத்தைக் கேட்டதும், ஆழ்வார்க்கடியான்,
"ஆகா! அப்படியா சமாசாரம்? சிவ பக்த சிகாமணிகளே! பழைய பரமசிவனைப் போல் மோசம் செய்ய
ஆரம்பித்து விட்டீர்களா?" என்று சொல்லிக் கொண்டே மேலே போகத் தொடங்கினான்.  பூங்குழலி தன்
இடையில் செருகியிருந்த கத்தியைச் சட்டென்று எடுத்துக்காட்டி, "வைஷ்ணவனே! சிவபெருமானைப் பழித்த
பாதகனாகிய நீ இந்த உலகில் இனி ஒரு கணமும் இருக்கலாகாது.  மேலே ஒரு அடி எடுத்து வைத்தாயானால்,
உடனே வைகுண்டம் போய்ச் சேருவாய்!" என்றாள்.  
<br/>
<br/>
"தாயே! மகா சக்தி! உன்னுடைய வார்த்தைக்கு மறு வார்த்தை உண்டா? வைகுண்ட பதவி கிடைப்பது
எளிதன்று.  உன் கையால் என்னை அங்கே அனுப்பிவிட்டாயானால், அதைக் காட்டிலும் பெரிய பாக்கியம் எனக்கு
வேறு என்ன கிடைக்கக் கூடும்?" என்றான் ஆழ்வார்க்கடியான்.  இச்சமயத்தில் சேந்தன் அமுதன் கட்டிலிலிருந்து
எழுந்து வந்து, "பூங்குழலி! வேண்டாம்! கத்தியை இடுப்பில் செருகிக் கொள்! இந்த வைஷ்ணவன் சிவனைத்
தூஷித்ததினால் சிவபெருமானுக்குக் குறைவு ஒன்றும் வந்துவிடாது. பொய்மையினாலும் மோசத்தினாலும் நன்மை
எதுவும் கிட்டாது.  இந்த வைஷ்ணவனிடம் உண்மையைச் சொல்லி உதவி கேட்போம்.  இவனும் வந்தியதேவனுக்குச் 
சிநேகிதன்தானே!" என்றான்.
<br/>
<br/>
"அப்படி வாருங்கள் வழிக்கு! கபட நாடக சூத்திரதாரியான கிருஷ்ண பரமாத்மாவின் அடியார்க்கு
அடியேனைக் கேவலம் சிவபக்தர்களால் ஏமாற்ற முடியுமா? கருணாமூர்த்தியான ஸ்ரீமந் நாராயணனைச் சரணாகதி
என்று அடைந்தால், அவர் அவசியம் காப்பாற்றி அருளுவார்.  ஆதிமூலமே என்று கதறிய கஜேந்திரனை முதலை
வாயிலிருந்து காப்பாற்றிய பெருமான் அல்லவோ எங்கள் திருமால்!..." 
<br/>
<br/>
"ஆமாம்; ஆமாம்! உங்கள் திருமால் வைகுண்டத்திலிருந்து வந்து சேருவதற்குள் உங்கள் சிநேகிதர்
இந்த மண்ணுலகிலிருந்தே போய்விடுவார்!" என்று பூங்குழலி சொல்லிவிட்டுக் கட்டிலை நோக்கி விரைந்து
சென்றாள்.  மற்றவர்களும் அவளைப் பின்பற்றிச் சென்றார்கள்.  கட்டிலின் கீழே துணிக் குவியலினால்
மறைக்கப்பட்டுக் கிடந்த வந்தியத்தேவனைத் தூக்கிக் கட்டிலின் மேலே கிடத்தினார்கள்.  வந்தியத்தேவன்
நினைவற்ற நிலையில் இருந்தான்.  எனினும் அவ்வப்போது வேதனைக் குரலில் முனகிக் கொண்டிருந்தான். 
அதனாலேயே அவன் உடலில் உயிர் இருக்கிறது என்று அறிந்து கொள்ளக் கூடியதாயிருந்தது.  
<br/>
<br/>
வாணி அம்மை மூலிகைகளை வேகவைத்து மஞ்சள் பொடி சேர்த்துக் காயத்தில் வைத்துக்
கட்டுவதற்காகக் கொண்டு வந்தாள்.  ஆழ்வார்க்கடியானும், சேந்தன் அமுதனும் வந்தியத்தேவனுடைய கை கால்களை
இறுக்கிப் பிடித்துக் கொண்டார்கள்.  பூங்குழலியும், வாணி அம்மையும் அவனுடைய காயத்தில் வேகவைத்த
மூலிகைகளைச் சுடச்சுட வைத்துத் துணியைப் போட்டுக் கட்டினார்கள்.  அப்போது ஏற்பட்ட வேதனையினால்
வந்தியத்தேவன் கண் விழித்தான்.  எதிரில் ஆழ்வார்க்கடியானைப் பார்த்ததும் "வைஷ்ணவனே! இப்படி வஞ்சம்
செய்துவிட்டாயே! இங்கே என்னை வரச்சொல்லிவிட்டு, பின்னோடு என்னைக் கொல்லுவதற்கு ஆள் அனுப்பி
விட்டாயா?" என்று குழறிவிட்டு மறுபடியும் நினைவு இழந்தான்.  
<br/>
<br/>
ஆழ்வார்க்கடியான் முகத்தில் மனச் சங்கடத்தின் அறிகுறி தென்பட்டது.  அரை நினைவான
நிலையில் வந்தியத்தேவன் கூறிய வார்த்தைகள் சேந்தன் அமுதன் - பூங்குழலி இவர்களுக்குத் தன்னைப்பற்றி
மறுபடியும் ஐயத்தை உண்டாக்கி இருக்கும் என்று எண்ணி அவர்கள் முகத்தைப் பார்த்தான்.  பூங்குழலியின் முகத்தில்
பூத்திருந்த புன்னகை அவனுக்குச் சிறிது தைரியத்தை உண்டாக்கியது.
<br/>
<br/>
"வைஷ்ணவரே! வந்தியத்தேவரை நீர்தான் இங்கே அனுப்பி வைத்தீரா?" என்று கேட்டாள்.  "ஆம்,
தாயே! ஆனால் இவனைக் கொல்லுவதற்குப் பின்னோடு நான் யாரையும் அனுப்பி வைக்கவில்லை." "அது
இருக்கட்டும்; இங்கு எதற்காக இவரை அனுப்பினீர்?" "தப்பி ஓடிச் செல்வதற்காக அனுப்பினேன்.  இந்த
நந்தவனத்துக்குப் பக்கத்தில் அவனுக்காகவும், அவன் நண்பனுக்காவும் இரண்டு குதிரைகளும் தயாராய்
வைத்திருந்தேன்..." "பின்னே, அவர் தப்பி ஓடவில்லை என்று எப்படித் தெரிந்தது? இக்குடிசையில் இருப்பதை
எப்படி அறிந்தீர்?" "அவனுக்காக நான் விட்டிருந்த குதிரையில் வேறொருவர் ஏறிக்கொண்டு போவதைப்
பார்த்தேன் அதனாலே தான் சந்தேகம் உண்டாயிற்று...." "திருமால் ஒன்று நினைக்கச் சிவன் வேறொன்று
நினைத்து விட்டார்" "இது என்ன புதிர், தாயே? இவன் எப்படிக் காயம் அடைந்தான்?" "வைஷ்ணவரே! நீர்
என்ன உத்தேசத்துடன் இவரை இங்கே அனுப்பினீரோ, தெரியாது.  ஆனால் இவர் சரியான சமயத்துக்கு இங்கே
வந்து நான் கலியாணம் செய்து கொள்வதற்குள், கைம்பெண் ஆகாமல், காப்பாற்றினார்!" 
<br/>
<br/>
இவ்வாறு பூங்குழலி சொல்லிக் கொண்டிருக்கும்போதே, ஆழ்வார்க்கடியான், சேந்தன் அமுதன் இருவரும்
"என்ன? என்ன? என்ன?" என்று அதிசயத்துடன் கேட்டார்கள்.  பூங்குழலி அமுதன் பக்கம் திரும்பி, "ஆமாம்,
உங்களிடம் கூட நான் சொல்லவில்லை.  வெளியே ஒருவன் நின்று ஈட்டியினால் தங்களைக் குத்துவதற்குத்தான்
குறி பார்த்தான்.  அப்போது இவர் வந்து குறுக்கிட்டு ஈட்டியைத் தான் ஏற்றுக் கொண்டு தங்களைக்
காப்பாற்றினார்!" என்றாள்.  
<br/>
<br/>
சேந்தன் அமுதன் கண்களில் நீர் ததும்பியது."ஐயோ! எனக்காகவா என் நண்பர் இந்த ஆபத்துக்கு
உள்ளானார்?" என்றான்.  "அதனால் என்ன? தாங்கள் இவரைத் தப்புவிப்பதற்காக எவ்வளவு ஆபத்துக்கு உள்ளாகி
இருக்கிறீர்கள்!" என்றாள் பூங்குழலி.  "அம்மணி! இந்த உலகத்தில் ஒருவர் செய்த உதவிக்கு உடனே பதில்
உதவி செய்வதென்பது மிக அபூர்வமானது.  நல்லது செய்தவர்களுக்குக் கெடுதல் செய்யாமலிருந்தாலே பெரிய
காரியம்.  வந்தியத்தேவன் இங்கு சரியான சமயத்துக்கு வந்து, சேந்தன் அமுதனைக் காப்பாற்றியது
அதிசயமான காரியந்தான்! ஆனால், கலியாணத்தைப்பற்றி ஏதோ சொன்னீர்களே? அது என்ன? கைம்பெண்
ஆகாமல் காப்பாற்றியதாகவும் சொன்னீர்கள்!" 
<br/>
<br/>
"ஆம் வைஷ்ணவரே! சிறிது நேரத்துக்கு முன்னாலே தான் நானும் இவரும் மணந்து கொள்வது என்று முடிவு
செய்தோம்.  செம்பியன் மாதேவியின் ஆசியையும் பெற்றோம்.  பெரிய பிராட்டி திரும்பிச் சென்று கால்
நாழிகைக்குள் இவர் மேலே ஈட்டி பாய்வதற்கு இருந்தது.  என்னால் கூட அதைத் தடுத்திருக்க முடியாது.  அதனால்
இவர் உயிருக்கு ஆபத்து வந்திருந்தால், என் கதி என்ன? கலியாணம் ஆவதற்கு முன்பே கைம்பெண்
ஆகிவிடுவேனல்லவா?" 
<br/>
<br/>
"கருணாமூர்த்தியான திருமாலின் அருளினால் அப்படி ஒன்றும் நேராது.  செம்பியன் மாதேவியின்
ஆசியும் வீண் போகாது.  தாங்கள் இந்த உத்தம புருஷரை மணந்து நெடுங்காலம் இனிது வாழ்ந்திருப்பீர்கள். 
ஆனால் இந்தப் பரம சாதுவான பிள்ளையை ஈட்டியால் குத்திக் கொல்ல முயன்ற பாதகன் யாராயிருக்கும்?
அவனைத் தாங்கள் பார்த்தீர்களா? அடையாளம் ஏதேனும் தெரிந்ததா?" "பார்க்காமல் என்ன? தெரியாமல்
என்ன? அந்த வைத்தியர் மகனாகிய பினாகபாணி என்னும் சண்டாளன் தான்! என் அத்தை மந்தாகினியைக்
கோடிக்கரையிலிருந்து அக்கிரமமாகப் பிடித்துக் கொண்டு வந்து கொலைகாரனுக்குப் பலியாகச் செய்தவன்தான்!
சோழ ராஜ்ஜியத்தில் இப்படி எல்லாம் அக்கிரமங்கள் நடக்கின்றன..." 
<br/>
<br/>
"இது என்ன அக்கிரமத்தைக் கண்டு விட்டீர்கள்? இதைவிட ஆயிரம் மடங்கு நடக்கப் போகிறது. 
சோழ நாட்டில் இன்றிரவு அராஜகம் ஆரம்பமாகப் போகிறது.  சிற்றரசர்களுக்குள் பெரிய சண்டை மூளப்
போகிறது.  நாடெங்கும் மக்கள் ஒருவரோடொருவர் சண்டையிட்டுக் கொண்டு மடியப் போகிறார்கள்! ஸ்ரீமந்
நாராயண மூர்த்தியின் அருளினால் ஒரு பெரிய அற்புதம் நடந்தாலன்றி இந்த நாட்டுக்கு வரப்போகும்
விபத்துக்களைத் தடுக்க முடியாது!" என்றான் ஆழ்வார்க்கடியான்.  
<br/>
<br/>
"வைஷ்ணவரே! இது என்ன இப்படிச் சாபம் கொடுப்பது போலப் பேசுகிறீர்? சோழ நாடு
செழிப்படைய ஆசி கூறலாகாதா?" என்றான் அமுதன்.  "நாடு எப்படியாவது போகட்டும்! நாங்கள்
கோடிக்கரைக்குப் போய் விடுகிறோம்!" என்றாள் பூங்குழலி.  "நாம் போய்விடலாம்; என் உயிரைக்
காப்பாற்றிய இந்த உத்தம நண்பனை என்ன செய்வது?" என்று சேந்தன் அமுதன் கேட்டான்.  "இவனை உங்களால்
எப்படியும் காப்பாற்ற முடியாது.  இங்கேயே நீங்கள் இருந்தாலும் பயனில்லை.  சிறையிலிருந்து தப்பி
ஓடியவர்களைப் பிடிப்பதற்கு இப்போதே நாலாபக்கமும் சேவகர்கள் தேடி அலைகிறார்கள்.  விரைவில்
இங்கேயும் வருவார்கள்.  வாசலில் நிற்கும் காவலர்களுக்கு நானே என்ன சமாதானம் சொல்லி அழைத்துப்
போகிறது என்று தெரியவில்லை!" என்றான் ஆழ்வார்க்கடியான்.  
<br/>
<br/>
"ஐயா! வைஷ்ணவரே! நீர் எவ்வளவோ கெட்டிக்காரர்.  முதன்மந்திரி அநிருத்தருக்கே யோசனை
சொல்லக் கூடியவர்.  கொலைகாரனால் படுகாயம் பட்டிருக்கும் இந்த வாணர் குல வீரரைக் காப்பாற்ற ஒரு
யோசனை சொன்னால் உமக்குப் புண்ணியம் உண்டு.  நாங்கள் இருவரும் என்றென்றைக்கும் உமக்கு நன்றிக்
கடன்பட்டிருப்போம்!" "தேவி அது அவ்வளவு சுலபமன்று!" "ஐயா! நிமிஷத்துக்கு நிமிஷம் எனக்கு மரியாதை
அதிகரித்துக் கொண்டு வருகிறதே! நேற்றுவரை என்னை, 'ஓடக்காரி' என்று அழைத்தீர்; சற்று முன்னால்
'அம்மணி' என்றீர்; இப்போது 'தேவி' என்று அழைக்கிறீர்.  சற்றுப் போனால் 'இளவரசி' என்றே
அழைத்து விடுவீர் போலிருக்கிறதே!" 
<br/>
<br/>
"ஆம், இளவரசி! இதோ நினைவற்றுக் கிடக்கும் இந்த வீர வாலிபனைக் காப்பாற்ற
வேண்டுமானால், அதற்கு ஒரே ஒரு வழிதான் இருக்கிறது.தங்களை மணந்து கொள்ளப் போகும் இந்தப்
பாக்கியசாலி ஒரு நாளைக்கு இளவரசராக வேண்டும்! அவர் இளவரசர் என்றால், தாங்களும் இளவரசிதானே?"
"வைஷ்ணவரே! இது என்ன பரிகாசம்? நானாவது, ஒரு நாள் இளவரசனாக இருப்பதாவது? எதற்காக?" என்று
கேட்டான் அமுதன்.  "என் ஒருவனுக்கு மட்டும் தெரிந்த இரகசியத்தை இப்போது உங்கள் இருவருக்கும் சொல்லப்
போகிறேன்.  கேளுங்கள்; இல்லை, முதலில் இதைப் பாருங்கள்!" என்று கூறிவிட்டு ஆழ்வார்க்கடியான் தன்னுடன்
கொண்டு வந்திருந்த மூட்டையை அவிழ்த்து அவர்களுக்குக் காட்டினான்.  
<br/>
<br/>
மதுராந்தகர் அணிந்திருந்த கிரீடமும், முத்து மாலைகளும், வாகுவலயங்களும் ஜாஜ்வல்யமாய்
ஜொலித்தன.  

<br/>
<br/>"ஆகா! இவை இளவரசர் மதுராந்தகர் தரித்திருந்தவை அல்லவா? சற்று முன்பு இங்கேயே
நாங்கள் பார்த்தோமே?" என்றான் அமுதன்.

<br/>
<br/>"இவை எங்கிருந்து கிடைத்தன?" என்றாள் பூங்குழலி.  

<br/>
<br/>"இந்த நந்தவனத்தின் வேலி ஓரத்தில் இருந்து கிடைத்தன.  

<br/>
<br/>இன்னும், நான் சொல்ல வந்த இரகசியத்தையும் கேளுங்கள்.  வடவாற்றங்கரையோடு நான் 
வந்து கொண்டிருந்தபோது இரண்டு குதிரைகளின் மீது இரண்டு பேர் விரைவாகப் போய்க் 
கொண்டிருந்ததைக் கண்டேன்.  அவை நான் வந்தியத்தேவனுக்காகவும், இவனுடன் 
சிறையிலிருந்து தப்பிய பைத்தியக்காரனுக்காகவும் இங்கே விட்டுப்போன குதிரைகள்.  அந்தப்
பைத்தியக்காரனைத் தங்களுக்குக்கூடத் தெரியுமே?" 
<br/>
<br/>
"ஆமாம்; தெரியும், பாண்டிய வம்சத்து மணிமகுடத்தையும், இரத்தின ஹாரத்தையும் பற்றி யாரைப்
பார்த்தாலும் உளறிக் கொண்டிருந்தவன்." "அவனேதான்! வடவாற்றங்கரையோடு அதிவேகமாகச் சென்ற
குதிரைகளில் ஒன்றின் மீது அந்தப் பைத்தியக்காரன் இருந்தான்.  இன்னொரு குதிரை மேலிருந்தவர் இளவரசர்
மதுராந்தகர் போலத் தோன்றியது; இங்கு வந்த பிறகு அது நிச்சயமாயிற்று." "இது என்ன விந்தை?
மதுராந்தகர் எதற்காகத் தமது ஆபரணங்களைக் கழற்றி எறிந்து விட்டு ஓட வேண்டும்?" 
<br/>
<br/>
"அதுதான் எனக்கும் தெரியவில்லை; முதன்மந்திரியிடம் சொல்லி ஓடியவர்களைத் தொடர்வதற்கு
ஆட்கள் அனுப்பப் போகிறேன்.  ஆனால் அதற்குள்ளே இங்கு பெரிய விபரீதங்கள் நடந்துவிடும் என்று
அஞ்சுகிறேன்.  "என்ன விபரீதம் நடந்து விடும்?" "பழுவேட்டரையர்களும் அவர்களுடைய கட்சியைச் சேர்ந்த
சிற்றரசர்களும் இதோ தஞ்சைக் கோட்டை வாசலை அணுகிக் கொண்டிருக்கிறார்கள்.  கொடும்பாளூர் வேளாரும்,
முதன்மந்திரியும், மலையமானும் அவர்களை வரவேற்கக் கோட்டை வாசலில் காத்துக் கொண்டிருக்கிறார்கள். 
இராஜ்ய உரிமை பற்றிச் சமாதானமாகப் பேசி முடிவு செய்ய வேண்டுமென்பது சக்கரவர்த்தியின் விருப்பம்;
கட்டளை. ஆனால் பழுவேட்டரையர்கள் சமாதானப் பேச்சுத் தொடங்குவதற்கு முன்பு 'மதுராந்தகர் எங்கே?' என்று
கேட்பார்கள்.  அவரைக் காணோம் என்றதும், கொடும்பாளூர் வேளார் மீது பாய்வார்கள்! சேநாதிபதிதான்
பொன்னியின் செல்வருக்குப் பட்டத்தை நிச்சயம் செய்து கொள்வதற்காக மதுராந்தகரைக் கொன்று விட்டார்
என்பார்கள்.  பெரிய வேளார் அதற்கு மறுப்புச் சொன்னாலும், அவரால் நிரூபிக்க முடியாது. உடனே
பயங்கரமான உள்நாட்டு யுத்தம் ஏற்படும்; சோழ நாடு விரைவில் சீர்குலையும்." 
<br/>
<br/>
"அதற்குள்ளே நாம் இங்கிருந்து புறப்பட்டுப் போய்விடுவோம்!" "தேவி! அது முடியாத காரியம்!"
பின்னே, என்ன சொல்கிறீர்?" "இந்த கிரீடத்தையும் ஆபரணங்களையும் சற்று நேரம் சேந்தன் அமுதன் அணிந்து
கொள்ளட்டும்.  பொன்னியின் செல்வரை ஏற்றிக் கொண்டு வந்த யானையை நான் அழைத்துக் கொண்டு வருகிறேன்
அதில் இவர் ஏறிக் கொள்ளட்டும்.  என்னுடைய ஆட்களை 'மதுராந்தகர் வாழ்க!' என்று கோஷித்துக் கொண்டு
யானைக்கு முன்னும் பின்னும் போகச் சொல்லுகிறேன்.  மதுராந்தகர் ஏறி வந்த பல்லக்கும் அருகில் இருக்கிறது.
அதில் வந்தியத்தேவனைப் போட்டுத் திரையை விட்டு விடுவோம்.தேவி! தாங்கள் பல்லக்கின் பக்கமாக
நடந்து வாருங்கள்.  மற்றதையெல்லாம் என்னிடம் விட்டு விடுங்கள்!" என்றான் ஆழ்வார்க்கடியான்.  
<br/>
<br/>
"இது என்ன பைத்தியக்கார யோசனை?" என்றான் சேந்தன் அமுதன்.  "இவர் கிரீடத்தை வைத்துக்
கொண்டால் அடையாளம் தெரியாமல் போய்விடுமா?" என்றாள் பூங்குழலி.  "இராத்திரி வேளையில் யானை
மேல் உட்கார்ந்திருப்பவரை யார் அடையாளம் கண்டுபிடிக்க முடியும்? சந்தேகம் ஏற்பட்டால் அல்லவோ கூர்ந்து
பார்க்கப் போகிறார்கள்! உங்களுடனேயே நானும் வரப்போகிறேன்.உங்கள் எல்லாரையும் கோட்டைக்குள்
முதன்மந்திரியின் வீட்டில் பத்திரமாகக் கொண்டு போய்ச் சேர்ப்பது என் பொறுப்பு.  இந்த வாணர் குலத்து
வீரனைக் காப்பாற்றுவதற்கு வேறு வழி ஒன்றுமில்லை!" இன்னும் சிறிது நேரம் விவாதம் செய்த பிறகு,
சேந்தன் அமுதனும் பூங்குழலியும் ஆழ்வார்க்கடியானுடைய யோசனைக்கு இணங்கினார்கள்.  
<br/>
<br/>
<p><a href="#top">பக்க தலைப்பு</a>
<hr noshade=""/>
<br/><a name="9"></a>
<b>அறுபத்தொன்பதாம்  அத்தியாயம் <br/>

"வாளுக்குவாள்!" </b><br/>
<br/>
<br/>
பழுவேட்டரையர் - சம்புவரையர் கோஷ்டி தஞ்சைக் கோட்டை வாசலை அணுகியபோது கடலும் கடலும்
மோதிக் கொள்வது போலிருந்தது.  "சோழ நாட்டுத் தனாதிகாரி, இறை விதிக்கும் தேவர், முப்பத்தாறு
போர்க்களங்களில் அறுபத்து நாலு விழுப்புண் பெற்ற வீராதி வீரர் பெரிய பழுவேட்டரையர்
விஜயமாகிறார்!" என்பது போன்ற விருதுகளை ஒவ்வொரு சிற்றரசருக்காகவும் கட்டியங் கூறுவோர் கர்ஜித்து
முழங்கினார்கள்.  அவ்விதமே கொடும்பாளூர் வேளார், திருக்கோவலூர் மலையமான் முதலியோருக்கும் விருதுகள்
முழங்கப்பட்டன.  இடையிடையே முரசங்களும் சங்கங்களும் முழங்கின.  கோட்டைச் சுவர்கள் எதிரொலி
செய்தன.
<br/>
<br/>
கோட்டை வாசலில் நின்ற சேனாதிபதி பெரிய வேளார், மலையமான், முதன்மந்திரி
முதலியோர் கீழே நின்று கொண்டிருந்தபடியால், பழுவேட்டரையர்களும் தத்தம் வாகனங்களின் மீதிருந்து இறங்க
வேண்டியதாயிற்று.  தங்களை வாகனங்களிலிருந்து இறங்கச் செய்து கோட்டைக்குள் நடத்தி அழைத்துப்
போவதற்காகவே அவ்வாறு சேனாதிபதி முதலியவர்கள் வரவேற்கும் பாவனையில் கோட்டை வாசலில்
நின்றதாகச் சின்னப் பழுவேட்டரையர் எண்ணினார் அவ்வாறே மற்றவர்களிடமும் கூறினார்.  சேனாதிபதி
கோஷ்டியாருடன் பேசும் பொறுப்பைத் தம்மிடமே விட்டு விடும்படி கேட்டுக் கொண்டார்.  
<br/>
<br/>
பெரிய வேளாரும் மற்றவர்களும் வருகிறவர்களுடன் சிறிது நேரம் பேச வேண்டியிருக்கலாம் என்று
எதிர் பார்த்தார்கள்.  ஆகையால் கோட்டை வாசலை மறித்து நில்லாமல், சற்று அப்பாலிருந்த கொடி மரத்து
மைதானத்தில் நின்று கொண்டிருந்தார்கள்.  சிற்றரசர்கள் வாகனங்களிலிருந்து அவர்களை அணுகி வந்ததும்
சேனாதிபதி பெரிய வேளார் "வருக! வருக! சோழ ராச்சியத்தைத் தாங்கி நிற்கும் அஷ்டதிக்குக்
கஜங்களை ஒத்த சிற்றரசர்களே! வருக! உங்கள் வரவினால் சோழ ராச்சியத்துக்கும் சோழ குலத்துக்கும் நன்மை
உண்டாகுக!" என்றார்.  உடனே சின்னப் பழுவேட்டரையர், "ஆம், ஐயா! எங்கள் வருகையினால் சோழ
ராச்சியத்துக்கு நன்மை உண்டாகுக! அதுபோலவே தங்கள் போகையினாலும் நன்மை விளைக!" என்றதும், பெரிய
வேளாரின் கண்கள் சிவந்தன.  
<br/>
<br/>
"ஐயா! சோழ ராச்சியத்தின் செழிப்புக்காகவும், சோழ குலத்தின் புகழுக்காகவும் நானா
திசைகளிலும் போவதுதான் கொடும்பாளூர் வேளார் குலத்தின் வழக்கம்.  என் அருமைச் சகோதரன் பராந்தகன்
சிறிய வேளான் ஈழத்துப் போர்க்களத்தில் உயிர் நீத்ததை உலகமெல்லாம் அறியும்.  நானும் சில நாளைக்கு
முன்பு வரை ஈழ நாட்டிலேதான் இருந்தேன்.  குண்டுச் சட்டியில் குதிரையோட்டும் கலையை எங்கள் குலத்தார்
அறியார்கள்.  கோட்டைச் சுவர்களுக்குள்ளே பத்திரமாக இருந்துகொண்டு அரண்மனை அந்தப்புரங்களையும்,
பொக்கிஷ நிலவறைகளையும் காத்துக் கொண்டிருக்கும் வழக்கத்தையும் நாங்கள் அறியோம்.  உங்கள்
வருகையினாலும் என்னுடைய போகையினாலும் சோழ குலம் நன்மையுறுவது உறுதியானால், பின்னர் ஒரு கணமும்
இங்கு நிற்க மாட்டேன்!" என்று பெரிய வேளார் கர்ஜித்தார்.  
<br/>
<br/>
இச்சமயம் முதன்மந்திரி அநிருத்தர் தலையிட்டு, "மன்னர் குலத்தோன்றல்களே! உங்கள்
எல்லோருடைய வரவும் சோழ நாட்டிற்கு நன்மையே தரும் என்பதில் ஐயம் என்ன? நீங்கள் ஒவ்வொருவருமே சோழ
ராச்சியத்தின் மேன்மை கருதித் தலைமுறை தலைமுறையாகப் பாடுபட்டவர்கள்.  சோழ குலத்துக்கு உயிரைக்
கொடுத்தவர்கள் உங்கள் ஒவ்வொருவருடைய பரம்பரையிலும் உண்டு.  இப்போதும், இனி எப்போதும், சோழ
நாட்டுக்கு உங்கள் கூட்டுறவும், சேவையும் தேவையாயிருக்கும்.  இதனாலேயே பராந்தக சுந்தர சோழ
சக்கரவர்த்தி உங்களுக்குள் நேர்ந்துள்ள வேற்றுமையைக் குறித்து வருந்துகிறார்.  தமது அருமைப் புதல்வர்
வீரபாண்டியன் தலைகொண்ட வீராதி வீரர், ஆதித்த கரிகாலர் அகால மரணமடைந்த பெருந்துயரத்தையும்
மறந்து உங்களையெல்லாம் ஒருமிக்க அழைத்திருக்கிறார்.பட்டத்து உரிமை பற்றியும் மற்ற எல்லாப்
பிரச்னைகளைப் பற்றியும் சக்கரவர்த்தியின் முன்னிலையில் சமாதானமாகப் பேசி முடிவு செய்து கொள்ளலாம்.
மன்னர் பெருமக்களே! உங்களையெல்லாம் பெரிதும் வேண்டிக் கொள்கிறேன்.  மூத்த புதல்வரைப்
பறிக்கொடுத்துத் துயரத்தில் ஆழ்ந்திருக்கும் சக்கரவர்த்தியின் உள்ளத்தை உங்கள் பூசல்களினால்
புண்படுத்தாதீர்கள்!" என்று கேட்டுக் கொண்டார்.  
<br/>
<br/>
இந்த வார்த்தைகள் அங்கே கூடியிருந்த எல்லோருடைய மனத்திலும் தைத்தன.  தங்களுடைய சொந்தக்
கோபதாபங்களையெல்லாம் வெளிப்படுத்திக் கொள்வதற்கு இது தக்க சமயமல்ல என்பதை உணர்ந்தார்கள். 
உடனே, சின்னப் பழுவேட்டரையர், "முதன்மந்திரி! சக்கரவர்த்தியின் விருப்பத்தின்படி நாங்கள் நடந்து
கொள்ளச் சித்தமாயிருக்கிறோம்.  சக்கரவர்த்தியின் தரிசனம் எங்களுக்கு எப்போது கிடைக்கும்? இன்று
இரவே பார்க்க முடியுமா? சக்கரவர்த்தியின் விருப்பத்தை அவருடைய வாய்மொழியாக நேரில்
தெரிந்துகொள்ள விரும்புகிறோம்!" என்றார்.  
<br/>
<br/>
"தளபதி! தங்கள் விருப்பம் நியாயமான விருப்பம்தான்! அது நிறைவேறும் என்பதிலும்
சந்தேகமில்லை.  ஆனால் சக்கரவர்த்தியின் உடல் நிலையும், மன நிலையும், நீங்கள் எல்லாரும் அறிந்தவை.
இரவு வந்தால் சக்கரவர்த்தியின் உடல் வேதனையும், மன வேதனையும் அதிகமாகின்றன.  மேலும்
சிற்றரசர்களுடன் பட்டத்து உரிமையைப் பற்றிப் பேசுவதற்கு முன்னால், சக்கரவர்த்தி செம்பியன் மாதேவியுடன்
முடிவாகப் பேச விரும்புகிறார்.அவருடைய மனத்தை மாற்ற ஒரு கடைசி முயற்சி செய்ய விரும்புகிறார். 
எதன் பொருட்டு என்பது உங்களுக்குத் தெரியும்.  ஆகையால், நாளைப் பகல் முடிவதற்குள்ளே சக்கரவர்த்தி
உங்களையெல்லாம் அழைப்பார்.  இன்றிரவு நீங்கள் எல்லாரும் கோட்டைக்குள் வந்து அவரவர்களுடைய
அரண்மனையில் நிம்மதியாக இருக்கவேண்டும் என்று விரும்புகிறார்.  கோட்டைக்குள் அரண்மனை இல்லாதவர்களுக்கு
வேண்டிய ஜாகை வசதிகள் செய்து கொடுக்கும்படி பெரிய வேளாருக்குக் கட்டளையிட்டிருக்கிறார்...." 
<br/>
<br/>
மறுபடியும் சின்னப் பழுவேட்டரையர் குறுக்கிட்டு, "முதன்மந்திரி! எங்களுக்கு ஜாகை வசதிகள்
தேவை இல்லை.  போர்க்களங்களில் திறந்த வெளியில் இருக்கப் பயின்றவர்கள்.  சக்கரவர்த்தி எங்களை
நாளைக்குத்தான் பார்க்கப் போகிறார் என்றால், இன்றிரவு கோட்டைக்குள் நாங்கள் வரவேண்டிய அவசியம்
என்ன?" என்றார்.  "உங்களுடைய அரண்மனையில் நீங்கள் வந்து தங்காமல் வெளியில் தங்கவேண்டிய அவசியம்
என்ன?" என்று கேட்டார் முதன்மந்திரி.  
<br/>
<br/>
"தளபதி காலாந்தக கண்டர் தஞ்சைக் கோட்டைக்குள் வந்து தங்கப் பயப்படுகிறார் போலும்!"
என்றார் சேனாதிபதி.  "பயமா? அது எப்படியிருக்கும்? கறுப்பா? சிவப்பா? அதற்குக் கொம்பு உண்டா?
சிறகு உண்டா? ஈழத்துப் போர்க்களத்திலிருந்து அவசரமாக ஓடிவந்திருக்கும் பெரிய வேளாருக்கு ஒருவேளை
தெரிந்திருக்கலாம்" என்றார் சின்னப் பழுவேட்டரையர்.'ஏது ஏது? இவர்கள் இருவரும் முட்டி மோதிக்
கொள்ளாமல் தடுக்க முடியாது போலிருக்கிறதே' பெரிய பழுவேட்டரையர், வானவெளியெல்லாம் நிறையும்படி
'ஹூம்' என்று சத்தமிட்டுக் கொண்டு, முன்னால் வந்தார்.அவரை எல்லாரும் மிகுந்த மரியாதையுடன்
கவனித்தார்கள்.  
<br/>
<br/>
"தம்பி! கொடும்பாளூர் வேளார், பாரி வள்ளலின் வம்சத்தில் வந்தவர்.  வேளிர் குலத்தினர்
வாக்குத் தவறி நடந்ததில்லை.  பெரிய வேளார் நமக்குப் பாதுகாப்பு அளிப்பதாகச் சொல்லும்போது, நாம்
கோட்டைக்குள் போவதற்கு என்ன தடை?" என்று கேட்டார் பெரிய பழுவேட்டரையர்.  "அண்ணா! நமக்கு
இன்னொருவரின் பாதுகாப்பு தேவையில்லை; வாக்குறுதியும் தேவையில்லை.  நம்முடைய உடைவாள்களும்
முப்பதினாயிரம் வீரர்களின் வேல்களும் இருக்கின்றன.  இந்தத் தஞ்சைக் கோட்டையின் தளபதி நான். 
கோட்டை மறுபடியும் என் வசம் வந்தாலன்றி நான் கோட்டைக்குள் போகச் சம்மதியேன்!" என்றார்
காலாந்தககண்டர்.  
<br/>
<br/>
சேனாதிபதி வேளார் பெரிய பழுவேட்டரையரைப் பார்த்து, "ஐயா! சக்கரவர்த்தி கட்டளை
பிறப்பித்தால் அவ்வாறே செய்யச் சித்தமாயுள்ளேன்!" என்றார்.  "சக்கரவர்த்தியின் கட்டளையின் பேரிலா
கோட்டையை இவர் கைப்பற்றினார்!" என்று கேட்டார் சின்னப் பழுவேட்டரையர்."இல்லை; வாளின் பலத்தைக்
கொண்டு இந்தக் கோட்டையைக் கைப்பற்றினேன்!" என்றார் பெரிய வேளார்.  "வாளின் பலங்கொண்டு
திரும்பக் கைப்பற்றுவேன்! இப்போதே சோதித்துப் பார்க்கலாம்!" என்று சின்னப் பழுவேட்டரையர் சொல்லிக்
கொண்டே கத்தியின் பிடியில் கையை வைத்தார்.  
<br/>
<br/>
பெரிய பழுவேட்டரையர் தம் தம்பியைக் கையினால் மறித்து, "தம்பி! வாள் எடுக்கும் சமயம்
இதுவன்று! சக்கரவர்த்தியின் விருப்பத்தின்படி நாம் இங்கே வந்திருக்கிறோம்!" என்றார்."அண்ணா!
கோட்டைக்குள் புகுந்ததும் இவர் நம்மைச் சிறையிடமாட்டார் என்பது என்ன நிச்சயம்? சக்கரவர்த்தியின்
கட்டளையை எதிர்பாராமல் திடீரென்று கோட்டையைத் தாக்கிக் கைப்பற்றியவரை எப்படி நம்பச்
சொல்கிறீர்கள்?" என்று கேட்டார் சின்னப் பழுவேட்டரையர்.  "இவரை நம்பித்தானே நம்முடைய பெண்டு
பிள்ளைகளை, இந்தக் கோட்டையில் விட்டு விட்டு நீ வெளியேறினாய்? இளவரசர் மதுராந்தகரையும்
விட்டுவிட்டுக் கிளம்பினாய்!" என்றார் பெரியவர்.  "அது தவறோ என்று இப்போது சந்தேகப்படுகிறேன். 
மதுராந்தகருக்கு மட்டும் ஒரு சிறு தீங்கு நேர்ந்திருக்கட்டும்; கொடும்பாளூர்க் குலத்தை அடிவேரோடு
அழித்துவிட்டு மறுகாரியம் பார்ப்பேன்!" என்று இரைந்தார் சின்னப் பழுவேட்டரையர்.  
<br/>
<br/>
இதுவரையில் அலட்சியமாகப் பேசிவந்த சேனாதிபதி பூதிவிக்கிரம கேசரிக்கு இப்போது
கடுங்கோபம் வந்துவிட்டது! அந்த இடத்தில் ஒரு பெரிய விபரீதமான மோதல் அடுத்த கணமே
ஏற்பட்டிருக்கக்கூடும்.  நல்லவேளையாக, அந்தச் சமயத்தில் கோட்டை வாசலில் ஏதோ கலகலப்பு ஏற்பட்டது. 
எல்லாருடைய கவனமும் அங்கே சென்றது.  சற்று முன்னால் முதன்மந்திரி அநிருத்தர் தம்மைச் சமிக்ஞையினால்
அழைத்த ஆழ்வார்க்கடியானிடம் சென்றிருந்தார்.  அவன் ஏதோ அவரிடம் இரகசியச் செய்தி கூறினான். 
அதைக் கேட்டுவிட்டு அவர் பழுவேட்டரையர்களும் பெரிய வேளாரும் நின்ற இடத்தை அணுகி வந்தார். 
வரும்போது, சின்னப் பழுவேட்டரையர் மதுராந்தகத் தேவரைப்பற்றிக் கூறிய வார்த்தைகள் அவர் காதில்
விழுந்தன.  
<br/>
<br/>
"தளபதி! இளவரசர் மதுராந்தகனைப் பற்றி என்ன கவலை? அவருக்கு யாராலும் எவ்விதத் தீங்கும்
நேரிடாது.  சற்று முன்னால் கூட மதுராந்தகத் தேவரும் அவருடைய அன்னை செம்பியன் மதேவியும் கோட்டைக்கு
வெளியே சென்றார்கள்.  திருக்கோயிலுக்குப் புஷ்பகைங்கரியம் செய்யும் சேந்தன் அமுதனைப் பார்க்கப்
போயிருந்தார்கள்.." என்று முதன்மந்திரி கூறுவதற்குள் காலாந்தககண்டர் குறுக்கிட்டார்.  
<br/>
<br/>
"ஆமாம்: தாயும், மகனும் கோட்டைக்கு வெளியே வந்தார்கள்.  ஆனால் தாய் மட்டுந்தான்
கோட்டைக்குள் திரும்பிச் சென்றார்!" என்றார் சின்னப் பழுவேட்டரையர்.  "ஆகா! அது உங்களுக்கு எப்படித்
தெரிந்தது?" என்றார் முதன்மந்திரி.  "முதன்மந்திரி! உங்களிடம் மட்டுந்தான் கெட்டிக்கார ஒற்றர்கள் உண்டு
என்று நினைத்தார்களா? வெளியே வந்த மதுராந்தகத்தேவர் திரும்பக் கோட்டைக்குள்ளே போகவில்லை.அதன்
காரணத்தை நான் அறிய வேண்டும்!" என்றார் சின்னப் பழுவேட்டரையர்.  
<br/>
<br/>
முதன்மந்திரியின் முகத்தில் புன்னகை மலர்ந்தது.  அதே சமயத்தில் கோட்டை வாசலில்,
"இளவரசர் மதுராந்தகத்தேவர் வாழ்க! வாழ்க!" என்ற கோஷங்கள் எழுந்தன.  எல்லாரும் கோஷங்கள் வந்த
அந்தத் திசையை ஆவலோடு நோக்கினார்கள்.  கோட்டை வாசலுக்குள் பிரவேசித்துக் கொண்டிருந்த யானையின்
மீது இளவரசுக் கிரீடமும் பிற ஆபரணங்களும் அணிந்த 'மதுராந்தகர்' வீற்றிருந்தார்.  யானைக்குப்
பக்கத்தில் மூடுபல்லக்கு ஒன்று ஊர்ந்து சென்றது.  
<br/>
<br/>
"தளபதி! மதுராந்தகத்தேவர் கோட்டைக்குள் திரும்பிப் போவதற்குச் சிறிது காலதாமதம்
நேர்ந்தது.  வாணி அம்மையின் மகன் சேந்தன் அமுதன் குதிரையிலிருந்து கீழே விழுந்து
படுகாயமுற்றிருக்கிறான்.  அவனைப் பல்லக்கில் ஏற்றிக் கோட்டைக்குள் அழைத்து வரும்படியாகச்
செம்பியன்மாதேவி சொல்லிவிட்டு முன்னால் சென்றுவிட்டார்.  அன்னையின் விருப்பத்தை மகன் நிறைவேறி
வைக்கிறார்.  அமுதனைப் பல்லக்கில் ஏற்றிக் கொண்டு தாம் யானை மீது செல்கிறார்.  விரைவிலே
மகுடாபிஷேகம் நடக்கும்போது பட்டத்து யானை மீது ஊர்வலம் வரவேண்டியிருக்குமல்லவா? அதற்கு இப்போதே
ஒத்திகை செய்து கொள்கிறார்!" என்றார் முதன்மந்திரி அநிருத்தர்.  
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>
<br/><a name="10"></a>
<b>எழுபதாம்அத்தியாயம் <br/>

கோட்டைக்  காவல் </b><br/>
<br/>
<br/>
<br/>
கோட்டைக்குள் பிரவேசித்த யானையையும் பல்லக்கையும் காலாந்தககண்டர் சிறிது நேரம் மிகக்
கவனமாக உற்றுப் பார்த்துக் கொண்டிருந்தார்."அதிசயமா இருக்கிறதே!" என்றார்.  "என்ன அதிசயம்? எது
அதிசயம்?" என்று அநிருத்தர் வினவினார்."இளவரசர் மதுராந்தகர் இவ்வளவு ஆர்ப்பாட்டத்துடன்
கோட்டைக்குள்ளே போவதுதான்! இளவரசர் மிக்க கூச்சம் உள்ளவராயிற்றே? பல்லக்கின் திரையை விட்டுக்
கொண்டு அல்லவா பிரயாணம் செய்வார்?" "என்றைக்காவது ஒரு நாள் கூச்சம் தெளிந்துதானே ஆக வேண்டும்?
சீக்கிரத்தில் முடிசூட்டிக் கொள்ளவேண்டியவராயிற்றே?" "மதுராந்தகருக்கு முடிசூட்டுவது என்று முடிவு
செய்தாகிவிட்டதா? யார் முடிவு செய்தார்கள்?" "ஏன்? சக்கரவர்த்திதான்! நாம் எல்லாருமாகப் போய்ச்
சக்கரவர்த்தியிடம் நம் சம்மதம் தெரிவித்ததும்..." 
<br/>
<br/>
"சக்கரவர்த்தி முடிவு செய்து, நாம் சம்மதம் கொடுத்து என்ன பயன்? கொடும்பாளூர்ப் படைகள்
அல்லவா சம்மதம் கொடுக்க வேண்டும்? அவர்கள் காவல் புரியும் கோட்டைக்குள் இளவரசர் மதுராந்தகர் இவ்வளவு
குதூகலமாக யானை மேல் ஏறிப்போவது அதிசயந்தான்!" என்றார் காலாந்தககண்டர்.  யானை சென்ற திசையை
நோக்கிச் சில அடிகள் எடுத்து வைத்துவிட்டு மறுபடியும் திரும்பி வந்தார்.  
<br/>
<br/>
பின்னர், பெரிய பழுவேட்டரையரைப் பார்த்து, அண்ணா! நீங்கள் எல்லாரும் கோட்டைக்குள்
செல்வதற்கு நான் குறுக்கே நிற்கவில்லை.  ஆனால் நான் மட்டும் வர முடியாது.  நேற்று வரை என் கட்டுக்
காவலுக்குள் இருந்த கோட்டையில் இன்று நான் பிறருடைய அதிகாரத்துக்கு உட்பட்டுப் பிரவேசிக்க முடியாது.
என் மனம் இடங்கொடுக்கவில்லை.நீங்கள் போய்ச் சக்கரவத்தியைத் தரிசித்து அவருடைய விருப்பம்
என்னவென்று தெரிந்து கொள்ளுங்கள்.  நான் நம் சைன்யத்துடன் வெளியிலேதான் இருப்பேன்.  மேலும்
வந்தியத்தேவனைத் தேடிக்கொண்டு கந்தமாறன் போயிருக்கிறான்.  அவன் என்ன செய்தி கொண்டு வருகிறான்
என்று அறிய நான் ஆவலாயிருக்கிறேன்.  வந்தியத்தேவன் எப்படிப் பாதாளச் சிறையிலிருந்து தப்பினான்;
யாருடைய உதவியினாலே வெளியேறினான் என்று தெரிந்துகொள்ள வேண்டும்.  என்னை மன்னித்து விட்டு,
நீங்கள் எல்லாரும் கோட்டைக்குள் போங்கள்!" என்றார்.
<br/>
<br/>
கொடும்பாளூர் வேளார் ஏதோ சொல்ல வாயெடுத்தார்.  அதற்குள் பெரிய பழுவேட்டரையர்
குறுகிட்டு, "சேனாதிபதி! இந்த மூடனுடைய மூளை கலங்கிப் போயிருக்கிறது.அவன் எக்கேடாவது கெட்டுப்
போகட்டும், நாம் போகலாம், வாருங்கள்!" என்றார்.  ஆனால் மறுநாள் சக்கரவர்த்தியிடம் இந்த விவரங்கள்
எல்லாம் அறிவிக்கப்பட்டபோது அவர் பெரிய பழுவேட்டரையரின் கருத்தை ஒப்புக் கொள்ளவில்லை. 
காலாந்தககண்டர் வந்தே ஆகவேண்டும் என்று வற்புறுத்தினார்.  
<br/>
<br/>
"என் அன்பார்ந்த தளபதிகளே! நீங்கள் எல்லாரும் என் நம்பிக்கைக்கு உகந்தவர்கள்.  ஆனால்
உங்கள் எல்லாரிலும் நான் அதிகமாக நம்பிக்கை வைத்திருந்தது கோட்டைக் காவலர்
காலாந்தககண்டரிடத்திலேதான்.அவர் ஏன் வரவில்லை அவர் வராத வரையில் உங்களையெல்லாம் நான்
அழைத்த காரியம் முடிவாகாது!" என்றார்.  பெரிய பழுவேட்டரையர், "சக்கரவர்த்தி! மன்னிக்க வேண்டும்!
நான் ஒப்புக் கொள்கிற எந்த முடிவையும் என் சகோதரனும் ஒப்புக் கொள்வான்! அவன் நேரில் வந்துதான் ஆக
வேண்டுமென்பதில்லை!" என்றார்.
<br/>
<br/>
"தனாதிகாரி இராமனுக்கு லக்ஷ்மணன் வாய்த்ததுபோல் தங்களுக்குக் காலாந்தககண்டர் வாய்த்துள்ளார்
என்பதை உலகமெல்லாம் அறிந்திருக்கிறது.  ஆனாலும் அவர் ஏன் இங்கு இன்றைக்கு வரவில்லை? இதற்கு முன்னால்
இங்கு நான் நடத்தியுள்ள முக்கியமான எல்லா மந்திராலோசனைகளிலும் சின்னப் பழுவேட்டரையர்
இருந்திருக்கிறார்.  அவரைக் கேளாமல் எந்த முடிவும் நாம் செய்ததில்லை.  அத்தகைய அறிவிற் சிறந்த
வீரர் இப்போது மட்டும் ஏன் வராமலிருக்க வேண்டும்?" என்று கேட்டார் சக்கரவர்த்தி.  
<br/>
<br/>
முதன்மந்திரி அநிருத்தர், "பெருமானே! அதற்கு நான் மறுமொழி சொல்கிறேன். காலாந்தககண்டர் இன்று
குருவுக்கு மிஞ்சிய சீடர் ஆகிவிட்டார். அண்ணனுக்கு மிஞ்சிய தம்பியும் ஆகிவிட்டார். சக்கரவர்த்தி 
அழைப்பதாகச் சொல்லியும், வருவதற்கு மறுத்து விட்டார்.  பெரிய பழுவேட்டரையரும் எவ்வளவோ புத்தி கூறியும் 
அவர் கேட்டுக்
கொள்ளவில்லை! கோட்டைக்குள் வருவதற்கு மறுத்து விட்டார்" என்றார்.  "ஆனால் ஒன்றை மட்டும்
மறந்துவிடவேண்டாம்! சக்கரவர்த்தியின் விருப்பத்தையொட்டி நாம் இங்கு செய்யும் எந்த முடிவையும் தாம் ஒப்புக்
கொள்வதாகச் சொல்லி இருக்கிறார்!" என்றான் பார்த்திபேந்திரன்.  
<br/>
<br/>
"ஆனாலும் இங்கு வருவதற்குச் சின்னப் பழுவேட்டரையர் மறுத்ததற்குக் காரணம் என்ன? அவர் மனத்தில்
இன்னும் ஏதாவது விபரீத சந்தேகம் தோன்றியிருக்கிறதா?" "மருண்டவன் கண்ணுக்கு இருண்டதெல்லாம் பேய் என்று
சொல்வதில்லையா? அவருக்கு இப்போது எது எடுத்தாலும் சந்தேகந்தான்! இங்கே மதுராந்தகர்
பத்திரமாயிருக்கிறாரா என்பது பற்றிச் சந்தேகம்.  வந்தியத்தேவன் பாதாளச் சிறையிலிருந்து தப்பிச்
சென்று விட்டது பற்றிச் சந்தேகம்.." "காலாந்தககண்டர் மனத்தில் ஏதேனும் சந்தேகம் உதித்தால் அதற்குக்
காரணம் இல்லாமற் போகாது!" என்று சக்கரவர்த்தி கூறியதும், சிறிது நேரம் அங்கே மௌனம்
குடிகொண்டிருந்தது.  ஒவ்வொருவர் மனத்திலும் வெவ்வேறு சிந்தனை தோன்றியது.
<br/>
<br/>
பெரிய பழுவேட்டரையர் தொண்டையைக் கனைத்துக் கொண்டு, "பெருமானே! என் சகோதரனுடைய
சந்தேகத்துக்குக் காரணம் இருக்கலாம்; இல்லாமலும் போகலாம்.  அவனைப் பற்றி நான் குற்றம் கூறவும்
விரும்பவில்லை.  ஆனால் அவன் கோட்டைக்கு வர மறுத்ததிற்கு உண்மையான காரணம் என்னவென்பதைச் சொல்லி
விடுகிறேன்.  இந்தத் தஞ்சாவூர்க் கோட்டை வெகுகாலமாக அவனுடைய கட்டுக் காவலுக்குள் இருந்ததாம்!
இப்போது பெரிய வேளாரின் அதிகாரத்துக்கு கோட்டைக் காவல் மாறி விட்டதாம்! அதனால் அவன்
இக்கோட்டைக்குள் வர முடியாதாம்! அவனுடைய இப்படிப்பட்ட அதிகப் பிரசங்கித்தனத்துக்கு யார்தான் என்ன
செய்ய முடியும்?" என்றார்.  "ஏன்? நீதி செய்ய முடியும்!" என்றார் சுந்தரசோழச் சக்கரவர்த்தி.  
<br/>
<br/>
சக்கரவர்த்தி இவ்வாறு கூறியதும் எல்லாரும் மௌனமாயிருந்தார்கள்.மறுபடியும் சுந்தரசோழர்,
"அமைச்சர்களே! சோழ குலத்தின் புகழுக்கெல்லாம் அடிப்படையான காரணம் இந்தக் குலத்து மன்னர்கள் நீதி
வழுவாத நெறியில் நின்று வந்ததுதான்.  என் குலத்து முன்னோர் ஒருவர் தமது அருமைக் குமாரனைக் கன்றுக்
குட்டியின் பேரில் தேரை ஏற்றிக் கொன்றதற்காக அவனுக்கு மரணதண்டனை விதித்த வரலாற்றை நீங்கள்
எல்லோரும் அறிவீர்கள்.  பசுக்களுக்கு நீதி வழங்கியவர்கள் குடிமக்களுக்கு எத்தகைய நீதி
வழங்கியிருப்பார்கள்? தங்கள் ஆட்சிக்குத் துணை நின்ற தளபதிகளுக்கு எப்படி நியாயம் வழங்கியிருப்பார்கள்?
நான் மட்டும் அந்த மரபுக்கு மாறாக நடந்து சோழ குலத்துக்கு ஏன் களங்கத்தை உண்டாக்க வேண்டும்? சின்னப்
பழுவேட்டரையரிடமிருந்து தஞ்சைக் கோட்டைக் காவலைப் பெரிய வேளார் கைப்பற்றியது பெருந்தவறு.  என்
அருமை மகன் அகால மரணமடைந்த துயரத்தில் மூழ்கியிருந்தபடியால், சின்னப் பழுவேட்டரையருக்கு இழைத்த
அநீதியைப் பற்றி நான் சிந்திக்கத் தவறிவிட்டேன்.சேனாதிபதி! இக்கோட்டைக் காவலை மீண்டும்
அவரிடம் மாற்றிக் கொடுத்துவிட வேண்டியதான்!" என்றார்.  கொடும்பாளூர் பெரிய வேளாரின் முகத்தில்
ஈயாடவில்லை.  
<br/>
<br/>
திருக்கோவலூர் மலையமான் அப்போது முன்வந்து, "ஐயா! தஞ்சைக் கோட்டைக் காவல் சின்னப்
பழுவேட்டரையரிடம் இருந்தபோது, அந்தப் பொறுப்பை அவர் சரியாக நிறைவேற்றியதாகத்
தெரியவில்லையே? சதிகாரன் ஒருவன் இந்தக் கோட்டைக்குள் புகுந்து, அரண்மனை அந்தப்புரம் வரைக்கும் வந்து,
தங்கள் பேரில் வேல் எறியும்படிக்கும் நேர்ந்துவிட்டதே! யாரோ ஒர் ஊமைப் பெண் குறுக்கிட்டுத் தங்கள்
உயிரைக் காப்பாற்றும்படி நேர்ந்துவிட்டதே! அவள் அச்சமயம் வராவிட்டால் என்ன நடந்திருக்கும்? இந்தத்
தஞ்சைக் கோட்டையில் உள்ள ஆயுதச் சாலையில் எண்ணுவதற்கு இயலாத வாள்களும், வேல்களும், ஈட்டிகளும் அடுக்கி
வைத்திருந்து என்ன பயன்? இங்கே கோட்டைக் காவலுக்கு என்று இத்தனை வீரர்களும் வேளக்காரப் படையைச்
சேர்ந்த வீராதி வீரர்களும் இருந்து என்ன பயன்? தளபதி சின்னப் பழுவேட்டரையர் தமது பொறுப்பைச்
சரிவர நிறைவேற்றியதாகச் சொல்ல முடியுமா? அவரிடமிருந்து நம் பெரிய வேளார் கோட்டைக் காவலைக்
கைப்பற்றியது எப்படித் தவறாகும்?" என்று கேட்டார்.  
<br/>
<br/>
"மாமா! விதியின் கொடுமைக்கு யார் மீது குற்றம் சுமத்தி என்ன செய்வது? தங்கள் அருமைப்
பேரன் ஆதித்த கரிகாலனைக் காப்பாற்ற உங்களால் முடிந்ததா? நீங்கள் எல்லோரும் சேர்ந்து எத்தனையோ
பிரயத்தனம் செய்தீர்களே?" என்றார் சக்கரவர்த்தி.  "அதைப்பற்றி விசாரிக்க வேண்டியதும்
அவசியந்தான், சக்கரவர்த்தி! கடம்பூர் அரண்மனையில் நேர்ந்த கொடிய சம்பவத்துக்குப் பொறுப்பாளி யார்
என்று இன்னும் விசாரணை நடக்கவில்லை.  அதைப்பற்றிய உண்மை வெளியாகவும் இல்லை!" என்றார் மலையமான்.
<br/>
<br/>
"பெரிய பழுவேட்டரையரின் வருகைக்காகக் காத்துக் கொண்டிருந்தோம்.  அவர் வந்து
விட்டபடியால், இனி விசாரணை ஆரம்பிக்கப்பட வேண்டும்" என்றார் சேனாதிபதி பெரிய வேளார். 
"விசாரணை ஆரம்பிப்பதற்கு முன்னால், கொலைக் குற்றம் சாட்டப்பட்ட வந்தியத்தேவன் பாதாளச்
சிறையிலிருந்து தப்பி ஓடியது எப்படி? அதற்குப் பொறுப்பு யார் என்பதையும் இப்பொழுதே தீர விசாரிக்க
வேண்டும்!" என்றான் பார்த்திபேந்திரன்.  "ஆமாம்; அதுவும் கேள்விப்பட்டேன், சேனாதிபதி!
வந்தியத்தேவன் பாதாளச் சிறையிலிருந்து தப்பி ஓடியது எப்படி? அதற்கு யார் பொறுப்பு ஏற்பது?" என்று
சக்கரவர்த்தி கேட்டார்." 
<br/>
<br/>
"சக்கரவர்த்தி! அதற்கு மறுமொழி முதன்மந்திரி அநிருத்தர் சொல்லவேண்டும்!" என்றார் பெரிய
வேளார்."பிரபு! அந்தப் பொறுப்பை நானே ஏற்றுக் கொள்கிறேன்.  வந்தியதேவன் தப்பி ஓடியது, நான்
செய்த ஒரு சிறிய தவறினால் தான்.  ஆனால் அவனைத் திரும்பக் கொண்டுவந்து ஒப்புவிக்கும் பொறுப்பையும்
நானே ஏற்றுக்கொள்கிறேன்.  அதில் தவறினால் உரிய தண்டனைக்கு உள்ளாகிறேன்" என்றார் அநிருத்தர். 
"அந்தப் பொறுப்பை முதன்மந்திரிக்கு முன்னால் என் நண்பன் கந்தமாறன் ஏற்றுக்கொண்டு விட்டான்! பாதாளச்
சிறையிலிருந்து தப்பி ஓடியவனைத் துரத்திக் கொண்டு போயிருக்கிறான்!" என்றான் பார்த்திபேந்திரன்.  
<br/>
<br/>
இந்தச் சம்பாஷணைகள் எல்லாம் நடந்து கொண்டிருக்கும் போது அந்த அறையில் பெண்மணிகள் இருவர்
அமர்ந்திருந்தனர்.  அவர்கள் சக்கரவர்த்தினி வானமாதேவியும், இளைய பிராட்டி குந்தவையுந்தான்.. 
வந்தியத்தேவனைக் கந்தமாறன் துரத்திக் கொண்டு போயிருக்கிறான் என்ற செய்தியைக் கேட்டதும் இளைய
பிராட்டி குந்தவை தேவியின் முகம் மாறுதல் அடைந்ததை முதன்மந்திரி அநிருத்தர் மட்டுமே கவனித்தார்.  
<br/>
<br/>
பார்த்திபேந்திரனைப் பார்த்து, "பல்லவ குமாரா! உன் நண்பன் கந்தமாறன் வெகு
கெட்டிக்காரன்தான்! ஆனால் சில காரியங்களில் அவனை நம்புவதில் பயனில்லை.  அவனுடைய சொந்தக்
கடம்பூர் மாளிகையில் வந்து தங்கியிருந்த சோழ நாட்டின் கண்ணுக்குக் கண்ணான இளவரசர் கரிகாலரை அவனால்
காப்பாற்ற முடியவில்லையே? சிறையிலிருந்து தப்பி ஓடிய வந்தியத்தேவனை அவனால் பிடிக்க முடியுமா?
எனக்குத் தோன்றவில்லை!" என்றார் முதன்மந்திரி.  
<br/>
<br/>
தமது கடைசி வார்த்தைகளில் அடங்கிய குறிப்பைக் குந்தவைப் பிராட்டி தெரிந்துகொண்டாள்
என்பதையும் கவனித்துக் கொண்டார்.  "மேலும், கந்தமாறனும், வந்தியத்தேவனும் அத்தியந்த நண்பர்கள் என்று
நான் கேள்விப்பட்டிருக்கிறேன்!" என்றார் சேனாதிபதி வேளார்.  "அது பழைய கதை சக்கரவர்த்தி! சோழ
குலத்துக்குத் துரோகம் செய்த யாரும் சம்புவரையர் குலத்துக்குச் சிநேகமாயிருக்க முடியாது!" என்றார் பெரிய
சம்புவரையர்.  "அதைப்பற்றி இப்போது என்ன பேச்சு? வந்தியத்தேவனைத் திரும்பக் கொண்டுவந்து
ஒப்புவிக்கிற பொறுப்பைத் தான் முதன்மந்திரி அநிருத்தர் ஏற்றுக்கொண்டு விட்டாரே? சேனாதிபதி தஞ்சைக்
கோட்டைக் காவலைத் திரும்பச் சின்னப் பழுவேட்டரையரிடம் ஒப்புவித்துவிட வேண்டியதுதான்!" என்றார் சுந்தர
சோழர்.
<br/>
<br/>
"சக்கரவர்த்தியின் கட்டளை இது என்றால், நிறைவேற்றி வைக்கச் சித்தமாயிருக்கிறேன்!"
என்றார் சேனாதிபதி பெரிய வேளார்.  அவருடைய குரலின் தொனியில் அவரது உள்ளத்தில் பொங்கிய
கோபம் வெளியாயிற்று.  "கொடும்பாளூர் மாமா! தாங்கள் என்னைவிட வயதிலும் அனுபவத்திலும் எவ்வளவோ
மூத்தவர்.என் தந்தையைப் போல் தங்களிடம் நான் பக்தி கொண்டவன்.  தங்களுக்கு நான் கட்டளையிட
முடியுமா? என் அபிப்பிராயத்தைச் சொன்னேன்.  இந்த விஷயத்தில் இங்குள்ள மற்றவர்களின்
அபிப்பிராயத்தையும் தெரிந்து கொண்டு செய்ய வேண்டியதைப்பற்றிப் பிறகு கவனிக்கலாமே?" என்றார்
சக்கரவர்த்தி.  
<br/>
<br/>
"எனக்கு அதில் விருப்பம் இல்லை! சின்னப் பழுவேட்டரையர் தமது கடமையில் தவறிவிட்டார்;
ஆகையால் கோட்டைக் காவலைத் திரும்பக் கொடுக்கக் கூடாது!" என்று கண்டிப்பாக மறுத்துக் கூறினார்
திருக்கோவலூர் மலையமான்.  "முதன்மந்திரியின் கருத்து என்ன?" என்று சக்கரவர்த்தி கேட்டார்.  "நடந்தது
நடந்துவிட்டது; இப்போது கோட்டைக் காவலை மாற்றுவதில் சில கஷ்டங்கள் ஏற்படக்கூடும்.  இராஜ்ய உரிமை
சம்பந்தமாகப் பேசி முடிவு செய்வதற்காக எங்களை எல்லாம் அழைத்திருக்கிறீர்கள்.  அந்த விஷயம் முடிவான
பிறகு இதை எடுத்துக் கொள்ளலாம்" என்றார் அநிருத்தர்.  
<br/>
<br/>
"சின்னப் பழுவேட்டரையர் இல்லாமல் நாம் எந்த முடிவுக்கும் வர முடியாது! தனாதிகாரி! தங்கள்
கருத்து என்ன?" என்று கேட்டார் சுந்தர சோழச் சக்கரவர்த்தி.  "மலையமான் கருத்தை நானும்
ஒப்புக்கொள்கிறேன்.என் சகோதரன் தன் கடமையில் தவறிவிட்டான்.  பொறுப்பைச் சரிவர
நிறைவேற்றவில்லை.ஆகையால் கோட்டைக் காவலை அவனிடம் திருப்பிக் கொடுக்க வேண்டியதில்லை!"
என்றார் பெரிய பழுவேட்டரையர்.  அவருடைய சகோதர வாஞ்சையை அங்கிருந்த எல்லோரும் நன்கு
அறிந்தவர்களாதலால் பெரிய பழுவேட்டரையரின் மேற்கூறிய மறுமொழி அனைவருக்கும் வியப்பை
உண்டாக்கியது.  அதைக் காட்டிலும், சக்கரவர்த்தி தொடர்ந்து கூறியது அதிக வியப்பையும் திகைப்பையுமே
உண்டாக்கிவிட்டது.  
<br/>
<br/>
"தனாதிகாரி! சின்னப் பழுவேட்டரையர் அவருடைய கடமையில் தவறவில்லை.  நானும்
தாங்களுந்தான் அவருடைய வார்த்தையைக் கேட்கத் தவறிவிட்டோம்.  அவர் அவ்வப்போது செய்த
எச்சரிக்கைகளையும் நாம் இருவருமே பொருட்படுத்தவில்லை.  எல்லாரும் கேளுங்கள்; மதுரை வீரபாண்டியனுடைய
ஆபத்துதவிகளைப் பற்றிச் சின்னப் பழுவேட்டரையர் அடிக்கடி எனக்கு எச்சரிக்கை செய்து வந்தார்.  அவர்கள்
இந்தக் கோட்டைக்கு உள்ளேயே தொடர்பு வைத்துக் கொண்டிருப்பதாகவும் கூறினார்.  ஆகையால் என்
அரண்மனைக்கும், அந்தப்புரத்துக்கும் கூட இன்னும் கடுமையான காவல் போடவேண்டும் என்று வற்புறுத்தினார். 
தனாதிகாரியின் அரண்மனைக்கும், என் அரண்மனைக்கும், உள்ள இரகசிய வழிகளை அடைத்துவிட வேண்டும்
என்றும், இரண்டு அரண்மனைக்கும் மத்தியில் காவல் போட வேண்டும் என்றும் வற்புறுத்தினார்.  பெரிய
பழுவேட்டரையரிடம் காலாந்தககண்டர் எவ்வளவு பக்தி கொண்டவர் என்பது உங்களுக்கெல்லாம் தெரிந்த
விஷயமே.  ஆயினும் தனாதிகாரி பேரிலேயே அவர் என்னிடம் புகார் சொன்னார்.  தம் தமையனார்
ஏமாற்றப்பட்டு வருவதாகவும், அவர் அரண்மனையிலேயே சதிகாரர்கள் வருவதாகத் தாம் சந்தேகிப்பதாகவும்
தெரிவித்தார்.  பெரிய பழுவேட்டரையரை அவருடைய அரண்மனையிலிருந்து வேறு அரண்மனைக்குப் போகச்
சொல்லி விடவேண்டும் என்றும், பொக்கிஜத்தையும், வேறு இடத்துக்கு மாற்றி விடவேண்டும் என்றும் யோசனைகள்
கூறினார்.  அந்த எச்சரிக்கைகளையெல்லாம் நான் செவியில் வாங்கிக் கொள்ளவே இல்லை!..." 
<br/>
<br/>
இச்சமயம் பெரிய பழுவேட்டரையர் தமது தொண்டையை ஒரு முறை கனைத்துக் கொண்டார்.  அதைக்
கேட்டுச் சுந்தர சோழர் தம் பேச்சை நிறுத்தினார்.  "சக்கரவர்த்தி! என் பேரில் தங்களுடைய கருணை
காரணமாகத் தாங்கள் சொல்லாமல் விட்டதையும் நான் சொல்லுகிறேன்.  என்னுடைய அவமானத்தை தாங்கள்
வெளியிட விரும்பவில்லை.  நானே வெளியிட்டுக் கொள்கிறேன். முதியபிராயத்தில் நான் மோக வலையில் 
மூழ்கி மணந்து
கொண்ட நந்தினியைப் பற்றி என் சகோதரன் எனக்கு எச்சரிக்கை செய்தான்.  மந்திரவாதி என்று
சொல்லிக் கொண்டு அவளிடம் பாண்டிய நாட்டு ஆபத்துதவிகளின் தலைவன் வந்து போவதாகவும் எச்சரிக்கை
செய்தான்.  மாய மோகத்தில் மூழ்கி, கண்ணிழந்து குருடனாயிருந்த நான் அதற்குச் செவி சாய்க்கவில்லை. 
ஆனாலும் அவன் தன் கடமையிலிருந்து தவறியவன்தான்! அவனுக்கு அவ்வளவு நிச்சயமாகத் தெரிந்திருக்கும்போது
அவன் அந்தப் பாதகியையும், அவளிடம் வந்து கொண்டிருந்தவர்களையும் கண்டுபிடித்துக் கொன்றிருக்க வேண்டும். 
நான் தடுத்திருந்தால், தமையன் என்று பாராமல் அவனுடைய கைவாளால் என்னையும் கொன்றிருக்க வேண்டும். 
அவ்விதம் செய்யத் தவறியது அவன் கடமையைக் கைவிட்டதுதானே?" என்று பெரிய பழுவேட்டரையர் தம் பெரிய
குரலில் கூறியதைக் கேட்டவர்களுக்கெல்லாம் மெய் சிலிர்த்தது.  அவருடைய வார்த்தைகளில் ததும்பிய சொல்ல
முடியாத மன வேதனையை அறிந்துகொண்டு ஒவ்வொருவரும் வேதனைப்பட்டார்கள்.  
<br/>
<br/>
"தனாதிகாரி! கொஞ்சம் பொறுங்கள்! தங்கள் சகோதரர் சின்னப் பழுவேட்டரையர் கடமையைக்
கருதி அவ்வாறு செய்யக் கூடியவர்தான் அதற்கு நானே தடையாக இருந்தேன்.  தங்களைப் பற்றியாவது, தங்கள்
இளையராணியைப் பற்றியாவது ஏதாவது புகார் சொல்வதாயிருந்தால், என் முகத்திலே விழிக்க வேண்டாம்
என்று கட்டளையிட்டேன்.  தங்களுடைய அரண்மனையிலிருந்து தங்களை வேறிடத்துக்கு மாற்றிவிட்டு, அங்கே
வேளக்காரப் படையைக் கொண்டு வைக்கும் யோசனையையும் நிராகரித்தேன்.  அப்படி அஞ்சி அஞ்சி வாழ்ந்து
எதற்காக இந்த உயிரைக் காப்பாற்றிக் கொள்ள வேண்டும் என்று கேட்டேன்.  என் மனத்தில் குடிகொண்டிருந்த
வேதனையும், என் உடலைப் பற்றியிருந்த நோயும் என்னை வாழ்க்கையை வெறுக்கும்படி செய்திருந்தன.  பழுவூர்
மாமா! எனக்காவது, என் குலத்துக்காவது நேர்ந்திருக்கும் எந்தத் தீங்குக்கும் தாங்கள் எவ்வகையிலும்
பொறுப்பாளியல்ல; தங்கள் சகோதரரும் பொறுப்பாளியல்ல; அவற்றை நானே தேடிக் கொண்டேன்!" 
<br/>
<br/>
இவ்வாறு சக்கரவர்த்தி கூறியதைக் கேட்டுக் கொண்டிருந்த பெரிய பழுவேட்டரையரின்
கண்களிலிருந்து கண்ணீர் தாரைதாரையாகப் பெருகியது."ஆம்; சின்னப் பழுவேட்டரையர் மீது அணுவளவும்
தவறில்லை.  முதன் முதலாவது வந்தியத்தேவன் என்னும் ஒரு வாலிபன் இங்கு முதன் முதலாவது வந்திருந்த போதே
காலாந்தககண்டர் எச்சரிக்கை செய்தார்.  அவன் இக்கோட்டைக்கு வெளியில் பல்லக்கில் வந்த பழுவூர் இளைய
ராணியோடு இரகசியம் பேசியதாகக் கூறினார்.  அவனும் சோழ குலத்தின் எதிரிகளோடு சேர்ந்து சதி
செய்பவனாக இருக்கலாம் என்று சந்தேகப்பட்டார்.  பழுவூர் முத்திரை மோதிரத்தைக் காட்டி அவன்
கோட்டைக்குள்ளே பிரவேசித்ததையும், பழுவூர் அரண்மனையின் அந்தப்புரத்து இரகசிய வழியாகவே அவன்
இங்கிருந்து தப்பிச் சென்றிருக்க வேண்டும் என்றும் கூறினார்.  அதையெல்லாம் நான் பொருட்படுத்தாமல்
அலட்சியம் செய்து வந்தேன்.  அறிவில் சிறந்த மேதாவியான நம்முடைய முதன்மந்திரி அநிருத்தரும், என்
செல்வக்குமாரி இளைய பிராட்டியும் கூட வந்தியத்தேவன் விஷயத்தில் ஏமாந்து போனார்கள்.  அவன் மூலமாக
முக்கியமான ஓலைகள் அனுப்பி வைத்தார்கள்...." 
<br/>
<br/>
அநிருத்தர் இச்சமயம், "சக்கரவர்த்தி! நான் ஒருவேளை ஏமாந்து போயிருக்கலாம்.  ஆனால்
இளைய பிராட்டி அப்படியெல்லாம் எளிதில் ஏமாந்து போகக்கூடியவர் அல்ல.  வந்தியத்தேவனிடம் ஓலை
அனுப்பிவிட்டு, அவன் நடவடிக்கைகளைக் கவனிக்க என்னை ஏற்பாடு செய்யும்படிக் கூறினார்.  நான் ஈழத்துக்கும்
என் சீடன் ஆழ்வார்க்கடியானை அனுப்பினேன்.காஞ்சிக்கும் அவனைத் தொடரும்படி அனுப்பி இருந்தேன்..." 
<br/>
<br/>
"அப்படியே இருக்கட்டும்; நீங்கள் இருவரும் அவனிடம் ஏமாறவில்லையென்றே வைத்துக் கொள்வோம். 
பாதாளச் சிறையிலிருந்து அவனும், இன்னொருவனும் தப்பிச் சென்றது உண்மைதானே? அதை நீங்கள் யாரும்
மறுக்க முடியாது அல்லவா? சின்னப் பழுவேட்டரையரிடம் இந்தக் கோட்டைக் காவல் இருந்திருந்தால் அவ்வாறு
அவர்கள் ஒருகாலும் திரும்பிச் சென்றிருக்க முடியாது.  ஆகையால், சேனாதிபதி! சின்னப் பழுவேட்டரையரை
உடனே தருவித்து அவரிடம் தஞ்சைக் கோட்டைக் காவலைத் திரும்ப ஒப்புவித்து விடுங்கள்.  என்னுடைய கட்டளை
என்று வேண்டுமானாலும் வைத்துக் கொள்ளுங்கள்!" 
<br/>
<br/>
"அப்படியே, பிரபு! நாங்கள் இப்போது விடைபெற்றுக் கொள்ளலாமா?" என்று சேனாதிபதி
பூதிவிக்கிரம கேசரி கேட்டார்.  அவருடைய குரலில் ஆத்திரம் தணிந்திருந்தது.  பழுவேட்டரையர்கள்
விஷயத்தில் சுந்தர சோழர் காட்டிய அன்பும் ஆதரவும் குற்றத்தைப் பொறுத்துக் குணத்தையே பாராட்டிய சினேக
மனப்பான்மையும் சேனாதிபதியின் உள்ளத்தையும் உருக்கி விட்டிருந்தன.  அவர் ஒரு கணம் அப்படியே
திகைத்துப்போய் விட்டார்.  
<br/>
<br/>
"ஆமாம்; இப்போது எல்லாரும் போகலாம்; சின்னப் பழுவேட்டரையரும் வந்த பிறகு, மறுபடியும் கூடி
மேலே நடக்க வேண்டியதைப் பற்றிப் பேசலாம்.  இராஜ்ஜிய உரிமையைப் பற்றி என் பெரிய அன்னை முதிய
பிராட்டியாரோடு இன்னும் நான் பேசி முடிக்கவில்லை.  அதற்கும் கொஞ்சம் அவகாசம் வேண்டும்!" என்றார்
சக்கரவர்த்தி.  அனைவரும் புறப்படும் சமயத்திலே பார்த்திபேந்திரன், "ஐயா! சிநேக துரோகியும்,
இராஜத் துரோகியுமான வந்தியத்தேவனைத் திரும்பக் கொண்டு வந்து ஒப்புவிக்கும் பொறுப்பை முதன்மந்திரி
ஒப்புக் கொண்டார்.  அதை அவருக்கு ஞாபகப்படுத்த விரும்புகிறேன்.என் உயிருக்குயிரான ஆப்த நண்பராக
இருந்த இளவரசர் ஆதித்த கரிகாலரின் கொடிய மரணத்தை வேறு யார் மறந்தாலும் நான் மறக்க முடியாது. 
அவருடைய மரணத்துக்கு காரணமாயிருந்த குற்றவாளியைக் கண்டுபிடித்துத் தண்டித்தேயாக வேண்டும்!" என்றான். 
பெரிய பழுவேட்டரையர் கிழச் சிங்கத்தின் கர்ஜனையைப் போல் ஒரு முறை தொண்டையைக் கனைத்துக்
கொண்டார்.  ஏதோ பேச எண்ணியவர் பின்னர் தம் கருத்தை மாற்றிக் கொண்டதாகத் தோன்றியது.  ஒன்றும்
சொல்லாமல் வெளியேறினார்; மற்றவர்களும் அவரைத் தொடர்ந்து சென்றார்கள்.
<br/>
<br/>
அன்று மாலையே சக்கரவர்த்தியின் கட்டளைப்படி தஞ்சாவூர்க் கோட்டையின் காவல் பொறுப்பு
மீண்டும் சின்னப் பழுவேட்டரையரிடம் ஒப்புவிக்கப்பட்டது.  முதலில் அவர் அதை ஏற்றுக் கொள்ளத்
தயங்கினார்; ஆட்சேபணைகளும் கூறினார்.  இதிலும் ஏதேனும் சூழ்ச்சிகள் இருக்கக்கூடும் என்று தம் சந்தேகத்தை
வெளியிட்டார்.  இது சக்கரவர்த்தியின் கண்டிப்பான கட்டளை என்று பெரிய பழுவேட்டரையர் எடுத்துக் கூறிய
பிறகு கோட்டைக் காவலை மீண்டும் ஏற்றுக் கொண்டார்.கொடும்பாளூர் வீரர்களில் ஒரு சிலரைத் தவிர
மற்றவர்கள் எல்லோரும் கோட்டையிலிருந்து வெளியேற்றப்பட்டார்கள்.  கோட்டை வாசலிலும் மதிள்
சுவர்களிலும் முன்போல் பழுவூர் வீரர்கள் காவல் புரியத் தொடங்கினார்கள்.  
<br/>
<br/>
இந்த மாறுதல் விபரீதமான விளைவுகளுக்குக் காரணமாயிற்று.  பழுவூர் வீரர்களுக்கும்
கொடும்பாளூர் வீரர்களுக்கும் அடிக்கடி சச்சரவு மூண்டு சில சமயம் குழப்பமும் விளைந்தது.  "பொன்னியின்
செல்வர் வாழ்க!" என்று கோஷமும், "இளவரசர் மதுராந்தகர் வாழ்க!" என்ற கோஷமும் மாறி மாறிப்
போட்டிக் கோஷங்களாக எழுந்தவண்ணமிருந்தன.  இந்தக் கோஷங்கள் நாடெங்கும் பரவின; பொதுமக்களும்
அவற்றில் கலந்து கொண்டார்கள்.அடுத்த மூன்று தினங்களில் சோழ நாடு முழுவதும் ஒரே
அல்லோலகல்லோலமாகி விட்டது.  வாய்ச் சண்டை கைச் சண்டையாகித் தடி அடிச் சண்டையாக முற்றியது. 
கழிகளும் தடிகளும் வாள்களுக்கும் வேல்களுக்கும் இடங்கொடுத்துச் சென்றன.  சில நாளைக்கு முன்பு சோழ வள
நாட்டைப் பாழ்படுத்திய புயலையும் வெள்ளத்தையும் போலவே இப்போது ஆத்திரப் புயலும் வெறியாகிய
வெள்ளமும் நாலாபுறமும் பரவி நாட்டில் நாசத்தை விளைவித்தன.  
<br/>
<br/>
<p><a href="#top">பக்க தலைப்பு</a>
<br/>
<hr noshade=""/>This file was last revised on Apr. 12, 2003
<br/>Please send your comments to the <a href="mailto:kalyan@softhome.net, kumar@vt.edu?subject=PMwork, ponniyin celvan">webmasters
of this website</a>.
</p></p></p></p></p></p></p></p></p></p></p></p></p></p></body>
</html>
