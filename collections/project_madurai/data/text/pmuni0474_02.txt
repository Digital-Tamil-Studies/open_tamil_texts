







 tiruviLaiyATaR purANam of paranjcOti munivar, canto2 part 2  (in tamil script, unicode format)







 பரஞ்சோதி முனிவர் அருளிய
திருவிளையாடற் புராணம்  (திருவாலவாய் மான்மியம்)
இரண்டாவது - கூடற் காண்டம் - பாகம் 2 (படலம் 35-42) 
 tiruviLaiyATaR purANam  
of paranjcOti munivar - canto 2, part 2
In tamil script, unicode/utf-8 format
 

Acknowledgements: 
Our Sincere thanks go to the Ms. Kalaivani Ganesan of Singapore for her help
in the preparation of this etext for Saivam.org and Mr. S. Ganesan for providing
an electronic version of this work for inclusion as part of Project Madurai collections.
Preparation of HTML and PDF versions: Dr. K. Kalyanasundaram, Lausanne, Switzerland.

© Project Madurai, 1998-2014.
Project Madurai is an open, voluntary, worldwide initiative devoted to preparation 
of electronic texts of tamil literary works and to distribute them free on the Internet. 

Details of Project Madurai are available at the website 
http://www.projectmadurai.org/
You are welcome to freely distribute this file, provided this header page is kept intact.

  பரஞ்சோதி முனிவர் அருளிய
திருவிளையாடற் புராணம்  (திருவாலவாய் மான்மியம்)
இரண்டாவது - கூடற் காண்டம் - பாகம் 2 ( படலம் 35-42) 


 உள்ளடக்கம்  

  இரண்டாவது - கூடற் காண்டம்
(தண்ணீர்ப் பந்தர் வைத்த படலம் முதல் நாரைக்கு முத்தி கொடுத்த படலம் வரை)

19. நான்மாடக் கூடலான படலம்  (1307-  1332)
20.  எல்லாம் வல்ல சித்தரான திருவிளையாடற் படலம் (1333- 1356)
21.  கல்லானைக்குக் கரும்பருத்திய படலம் (1357- 1385)
22.  யானை எய்த படலம்  (1386 - 1427)
23.  விருத்த குமார பாலரான படலம் சுபம்  (1428 - 1460)
24. கால் மாறி ஆடின படலம்  (1461-1489 )
25. பழி அஞ்சின படலம்  (1490 - 1533)
26. மாபாதகம் தீர்த்த படலம்  (1534 - 1574)
27. அங்கம் வெட்டின படலம்  (1575 - 1602)
28. நாகமெய்த படலம்  (1603 - 1625 ) 
29. மாயப் பசுவை வதைத்த படலம்  (1626 - 1663 )
30. மெய்க் காட்டிட்ட படலம்  (1664 - 1704)
31. உலவாக்கிழி அருளிய படலம்  (1705 - 1723 )
32. வளையல் விற்ற படலம்  (1724 - 1759)
33. அட்டமா சித்தி உபதேசித்த படலம்  (1760  -1788 )
34. விடை இலச்சினை இட்ட படலம்  (1789 -1818 )
35. தண்ணீர்ப் பந்தர் வைத்த படலம்  (1819 -1855 )
36. இரச வாதம் செய்த படலம்  (1856 -1885 )
37. சோழனை மடுவில் வீட்டிய படலம்   (1886 -1907 )
38. உலவாக்கோட்டை அருளிய படலம்  (1908 -1925 )
39. மாமனாக வந்து வழக்கு உரைத்த படலம்  (1926 - 1962 )
40. வரகுணனுக்குச் சிவலோகம் காட்டிய படலம்  (1963 -2030 )
41. விறகு விற்ற படலம்  (2031 -2100 )
42. திருமுகம் கொடுத்த படலம்  (2101 - 2130 )
43. பலகை இட்ட படலம்   (2131 -2148 )
44. இசைவாது வென்ற படலம்  (2149 - 2192)
45. பன்றிக் குட்டிக்கு முலை கொடுத்த படலம்  (2193- 2255 )
46. பன்றிக் குட்டிகளை மந்திரிகளாக்கிய படலம்  (2256 -2273 )
47. கரிக் குருவிக்கு உபதேசம் செய்த படலம்  (2274 -2296 )
48. நாரைக்கு முத்தி கொடுத்த படலம்  (2297 -  2321  )

--------------------

  35. தண்ணீர்ப் பந்தர் வைத்த படலம்  (1819 - 1855)

1819
சம்பு மதுரைப் பரன் இரவு தனியே வந்து தனைப பணிந்த 
வெம்பு கதிரோன் மருமானை விடுத்து மீண்டும் தாழ இறுக்கி 
அம் பொன் கதவின் விடை பொறித்தது அறைந்தும் தென்னன் அடு படைக்கு 
வம்பு மலர் தோய் புனல் பந்தர் வைத்துக் காத்த வகை சொல்வாம். 	1 
1820
தென்னன் அரச புரந்தரன் கோல் செலுத்த நாளில் காடு எறிந்த 
மன்னன் பின்னர் வெளிப்படையாப் போந்து போந்து  மது ரேசன் 
பொன் அம் கமலத் தாள் வணங்கிப் போவான் முன்னிப் பொரும் பொருனைக் 
கன்னி நாடன் கேண்மை பெற விடுத்தான் வரிசைக் கையுறையே. 	2 
1821
பொன்னி நாடன் வர விடுத்த பொலம் பூண் ஆடை முதல் பிறவும் 
கன்னி நாடன் கை கவர்ந்து தானும் கலக்கும் தொடர் பினால் 
உன்னி வேறு கையுறையாய்த் துறவு செய்ய உவப்பு எய்திச் 
சென்னி காதல் மகல் கொடுப்பான் இசைந்தான் அந்தச் செழியற்கு. 	4 
1822
செழியன் தனக்கு வரையறுத்த செய்தி கேட்டுச் செம்பியர் கோன் 
கழி அன்புடை குலமகளைத் தான் போய்க் கொள்வான் கருதிமதி 
வழிவந்தவற்குத் தம்பி என வந்த அரச சிங்கம் எனும் 
பழி அஞ்சாதான் வஞ்சித்துப் பழனக் காஞ்சிப் பதி  புகுவான். 	5 
1823
காஞ்சிப் பதிமுன் குறுகும் இளம் காவலோனைக் கடல் சேனை 
தாம் சுற்றிய வந்து எதிர் கொடு போய்த் தன் முன் தனக்கு என்று இருந்த மகள் 
ஆம் சிற்றிடையை மணம் புணர்த்தி அந்த மருகற்கு அரசு நிலை 
வாஞ்சித்து அரச புரந்தரனைப் பிடிக்க மதித்தான் வனம் எறிந்தான். 	6 
1824
மருமகன் தன்னுடன் எழுந்து மாமனான வளவர் கோன் 
பொரும் அகன்ற சேனை யானை புடை நெருங்க மதி வழித் 
திரு மகன் தன் மேல் அமர்த் திறம் குறித்து முரசு அறைந்து 
உரும் அகன்ற பல்லியம் ஒலிப்ப வந்துளான் அரோ. 	7 
1825
திரண்டு அதிர்ந்து எழுந்து வந்த சென்னி சேனை தன் நகர்க் 
இரண்டு யோசனைப் புறத்து இறுக்கும் முன்னர் ஒற்றரால் 
தெருண்டு தென்னனை மாட நீ கூடல் மேய சிவன் தாள் 
சரண் புகுந்து வேண்டுக என்று சார்ந்து தாழ்ந்து கூறுவான். 	8 
1826
அன்று பாதி இரவில் வந்து அடி பணிந்து தமியனாய்ச் 
சென்ற சென்னி என்னும் நின்ன திருவடிக் கண் அன்பினான் 
இன்றும் அந் நிலையனாய் எனக்கு வேண்டுவன விடுத்து 
ஒன்று கேண்மை புரிகுவான் உளத்தில் ஒன்றை உன்னினான். 	9 
1827
அறத்தினுக்கு உள்ளாகி அன்று நின்ற நீ அவன் செயும் 
மறத்தினுக்கு உள்ளாகி இன்று வன்மை செய்வதே அறப் 
புறத்தினார் புரம் பொடித்த புண்ணியா எனக் கரைந்து 
உறைத்து வேண்டினான் வேலை உம்பர் நாதன் அருளினால். 	10 
1828
மெய் துறந்த வாய்மை ஒன்று விண்ணின் நின்று அண்ணலே 
ஐது நுங்கள் சேனையேனும் மாகவத்து நாளைநீ 
எய்தி வந்த தெவ்வரோடு எதிர்ந்து உருத்து நின்று போர் 
செய்தி வென்றி நின்னது ஆல் செய்தும் என்று  எழுந்தது ஆல். 	11 
1829
காய வாணி செவி நுழைந்த காலை வேந்தர் இந்திரன் 
நாயனார் அடிக்கணே நயந்த அன்பு முவகையும் 
ஆய வேலை வீழ்ந்து தாழ்ந்து அகன்று தன் இருக்கை போய் 
மேயினான் நிமிர்ந்த கங்குல் விடியும் எல்லை நோக்குவாள். 	12 
1830
கழிந்த கங்குல் இற விசும்பு கண் விழிக்கும் முன்னரே 
விழித்து எழுந்து சந்தி ஆதி வினை முடித்து வானநீர் 
சுழித்து அலம்பு வேணி அண்ணல் தூய பூசை செய்து எழீ இத் 
தெழித்து எழுந்த சேனை யோடு செரு நிலத்தை நண்ணினான். 		13 
1831
அலை சிறந்த சலதி மீது ஒரு ஆறு செல்லு மாறு போல் 
மலைசிறந்த நேரி வெற்பன் மள்ளர் சேனை வெள்ள மேல் 
கலை சிறந்த மதி நிறைந்த கன்னி நாடு காவலன் 
சிலை சிறந்த சிறிய சேனை சென்று அலைத்து நின்றதே. 14
1832
உருமு அன்ன குரலினார் உலவை அன்ன செலவினார் 
வெருவுதீயின் வெகுளியார் வெடித்த வீர நகையினார் 
செரு வின் மான அணியினார் சினஇ மடித்த வாயினார் 
இருவர் சேனை மள்ளரும் எதிர்ந்து கை கலந்தனர். 	15 
1833
மன்றல் அம் தெரியல் நேரி மலையவன் தமர்க்கு எலாம் 
தென்றல் அம் பொருப்பினான் திரண்டநான்கு கருவியும் 
மின் தயங்கு செய்ய வேணி விடையவன் தன் அருளினால் 
ஒன்று அனந்தம் ஆக வந்து உருத்து எதிர்ந்து தோன்றும் ஆல். 	16 
1834
தேரின் ஓதை கந்துகம் சிரிக்கும் ஓதை சொரிமதக் 
காரின் ஓதை பேரியம் கறங்கும் ஓதை மறவர் தம் 
போரின் ஒதை வீரர்தோள் புடைக்கும் ஒதை யோடு முந் 
நீர் ஓதை ஒன்று எனக் கலந்து ஒடுங்கி நின்றதே. 	17 
1835
சிலை பயின்ற வீரரோடு சிலை பயின்ற வீரரே 
கலை பயின்ற வாளரோடு கலை பயின்ற வாளரே 
கொலை பயின்ற வேல ரோடு கொலை பயின்ற வேலரே 
மலை பயின்ற மல்லரோடு மலை பயின்ற மல்லரே. 		18 
1836
கரி உகைத்த பாகரோடு கரி உகைத்த பாகரே 
பரி உகைத்த மறவரோடு பகை உகைத்த மறவரே 
கிரி உகைத்த வலவரோடு கிரி உகைத்த வலவரே 
எரி உகைத்து எதிர்ந்த கால் எனக் கலந்து மலை வரால். 	19 
1837
விடுக்கும் வாளி எதிர் பிழைப்பர் வெய்ய வாளி எய்து பின் 
தொடுக்கும் வாளி வில் லொடும் துணிப்பர் பின் கணிப்பு அற 
மடுக்கும் வாளி மார் புதைப்ப வாங்கி மற்று அவ் வாளி கொண்டு 
அடுக்கும் ஏவலரை எய்து அடர்ப்பர் கிள்ளி மள்ளரே. 	20 
1838
சோனை மாரியில் சரம் சொரிந்து நின்று துள்ளுவார் 
ஆன வாளி எதிர் பிழைத்து ஒதுங்கி நின்று அழல் சரம் 
கூனல் வாளி சிலை இறத் தொடுத்து எறிந்து கூவுவார் 
மீன கேதனத்து வேந்தன் வீரர் சென்னி வீரர் மேல். 21 
1839
தறிந்த தாள் தகர்ந்த சென்னி தரை உருண்ட வரை எனச் 
செறிந்த தோள் சரிந்த தேர் சிதைந்த பல் படைக்கலம் 
முறிந்த யானை கையிறா முழங்கி வீழ்ந்த செம்புனல் 
பறிந்த பாரு பார் இடங்கள் பைத்த கூளி மொய்த்தவே. 		22 
1840
மடலின் நீடு தார் அலங்கன் மன்னர் சேனை இன்னவாறு 
உடலின் நீழல் அடி அகத்து ஒடுங்க உம்பர் உச்சியில் 
கடலின் நீடு கதிர் பரப்பு கடவுள் எய்தும் அளவு நின்று 
அடலின் நீடி இடைவிடாமல் அமர் உழந்ததால் அரோ. 	23 
1841
அந்தம் நாள் அனைத்தையும் அழிக்க நின்ற அரன் நுதல் 
சிந்தும் தீ எனக் கனன்று உருத்து நின்று தெறுதலால் 
எந்த ஆறும் அற வறப்ப இம்பர் அன்றி உம்பரும் 
வெந்து வான ஆறும் வற்ற வேனில் வந்து இறுத்ததால். 	24 
1842
மண் பிளந்து பிலம் நுழைந்து வரை பிளந்து நிரைய வாய் 
எண் பிளந்து நின்ற பொங்கர் இலை உகப் பிளந்து மேல் 
விண் பிளந்து பரிதி நீடு வெம் கரங்கள் யாரையும் 
கண் பிளந்து அழன்று வீசு கானல் எங்கும் ஆனதே. 	25 
1843
ஆயிடை அலகைத் தேரும் அடைந்தவர் வெயர்வும் அன்றித் 
தூய நீர் வறந்த அந்தச் சுடுபுலம் தோய்ந்த காலும் 
மீ உயர் மதி நிலவும் வெய்ய வாய்ச் சுடு நல் லோரும் 
தீயவர் தம்மைச் சேர்ந்தால் தீயவர் ஆவர் அன்றோ. 	26 
1844
விளை மத ஊற்று மாறி வெகுளியும் செருக்கும் மாறித் 
துளை உடைக் கைமான் தூங்கு நடைய வாய்ச் சாம்பிச் சோர்ந்த 
உளர் தரு ஊழிக் காலினோடும் ஆம் புரவி எய்த்துத் 
தளர் நடை உடைய வாகித் தைவரும் தென்றல் போன்ற. 27 
1845
கானல் அம் தேர் மேல் சூறைக் கால் எனும் பாகன் தூண்ட 
வேனில் வேந்து ஏறிச் சீறி வெப்பம் ஆம் படைகள் வீச 
மாநிலம் காவல் பூண்ட மன்னவர் இருவர் தங்கள் 
தானையும் உடைந்து தண்ணீர் நசை சுடச் சாம்பிற்று அன்றே. 28 
1846
இரக்கம் இல் கொடிய செல்வர் மருங்கு போய் இரப்பார் போல 
உருப்பம் மொண்டு இறைக்கும் கள்ளி நீழல் புக்கு ஒதுங்குவாரும் 
தருக்கு அற நிரப்பால் எய்த்தோர் தம்மினும் வறியர் பால் சென்று 
இரப்ப போல் இலை தீந்து துக்க மரநிழல் எய்துவாரும். 	29 
1847
கொல் இபம் பரி மான் தேரின் குறு நிழல் ஒதுங்கு வாரும் 
அல் இருள் வட்டத் தோல் வெண் கவிகையுள் அடங்கு வாரும் 
செல் இடம் பிறிது காணார் வீரவான் சென்றோர் நின்ற 
கல்லுடன் நிழல் சேர்வாரும் ஆயினார் களமர் எல்லாம். 	30 
1848
ஆயது ஓர் அமையம் தன்னில் அளவு இலா உயிர்க்கும் ஈன்ற 
தாயனார் துலை போல் யார்க்கும் சமநிலை ஆய கூடல் 
நாயனார் செழியன் தானை நனந்தலை வேத நாற்கால் 
பாயதோர் தண்ணீர்ப் பந்தர் பரப்பி அப் பந்தர நாப்பண். 	31 
1849
புண்டர நுதலும் காதின் புறத்து அணி மலரும் பாத 
முண்டக மலர் மேல் ஒற்றைக் கிண் கிணி முழக்கும் கச்சியாப்பு 
உண்ட தோல் உடையும் கண்டோர் உள்ளமும கண்ணும் கொள்ளை 
கொண்ட புன்னகையும் உள்ளக் கருணையின் குறிப்பும தோன்ற. 	32 
1850
அரு மறை அகத்து நின்றாங்கு அருந்தவர் ஆகி வேணிப் 
பொரு புனல் பூரித்து ஆங்கு ஓர் புண்ணியச் சிரகம் தாங்கி 
ஒருவருக்கு ஒன்றெ ஆகி இலக்கருக்கு இலக்கம் ஆகித் 
அருகுறும் புழையால் வாக்கித் தணித்தனர் தண்ணீர்த் தாகம். 	33 
1851
சுந்தரப் புத்தேள் வைத்த துறு மலர் வாசத் தெண்ணீர்ப் 
பந்தர் புக்கு அடைந்து நன்னீர் பருகி எய்ப்பு அகல ஆற்றல் 
வந்தபின் செழியன் தன்னோர் வளவன் மேல் ஏறிச்சீறி 
அந்தம் இல் அனிகம் சிந்தித் தும்பை வேய்ந்து அடு போர் செய்தார். 	34 
1852
கடல் உடைத்து என்னப் பொன்னி காவலன் தானை சாய 
மடல் உடை வாகை வேய்ந்து வளவனை மருக னோடும் 
மிடல் உடைத் தறுகண் சேனை வீரர் வெம் கையால் பற்றி 
அடல் உடைக் கன்னி நாடர்க் அரசன் முன் கொண்டு போந்தார். 	35 
1853
கொடுவந்த வளவன் தன்னைக் கோப் பெரும் செழியர் கோமான் 
வடுவந்த தம்பி யோடு மாட நீள் கூடன் மேய 
கடு வந்த மிடற்றார் முன்போய் விடுத்து எந்தை கருதியது யாது என்ன 
நடுவந்த நிலையான் கேட்ப நாயகன் இகழ்த்து மன்னோ. 	36 
1854
அறவன் நீ அல்லையோ உன் அகத்தினுக்கு இசைந்த செய்கென 
இறைவனது அருளால் வானின் எழுமொழி கேட்டு வைகைத் 
துறைவனும் அறத்தின் ஆற்றால் சோழனைச் சிலமால் யானை 
மற வயப் பரிபூண் மற்றும் வழங்கினான் விடுத்தான் பின்னர். 	37 
1855
வள்ளல் தன் தம்பி என்னும் மன்னவர் சிங்கம் தன்னைத் 
தள்ளரும் தறுகண் ஆண்மைத் தருக்கு அறத்து ஆனாள் செல்வம் 
உள்ளன சிறிது மாற்றி ஒதுக்கி எவ் உயிர்க்கும் தாயாய்ப் 
பள்ள நீர் அகலம் காத்து பல்வளம் பழுக்க வாழ்ந்தான். 	38 

தண்ணீர்ப் பந்தர் வைத்த படலம் சுபம் 
----------------------

  36. இரச வாதம் செய்த படலம்  (1856 -1885 )

1856
வரதன் மீனவன் படை இடை வந்து நீர்ப் பந்தர் 
விரதன் ஆகி நீர் அருந்திய வினை செய்ததும் 
பரத நூலியன் நாடகப் பாவையாள் ஒருத்திக் 
இரத வாதம் செய்து அருளிய ஆடலை இசைப்பாம். 	1 
1857
பரும் கை மால்வரைப் பூமியன் பைந்தமிழ் நாட்டின் 
இரங்கு தெண் திரைக் கரங்களால் ஈர்ம் புனல் வைகை 
மருங்கில் நந்தனம் மலர்ந்த பன் மலர் தூ உய்ப் பணியப் 
புரம் கடந்தவன் இருப்பது பூவண நகரம். 	2
1858
எண்ணில் அங்கு உறை சராசரம் இலிங்கம் என்று எண்ணி 
விண்ணின் நால்களும் கோள்களும் விலங்குவது யாக்கைக் 
கண்ணினான் கதிர் முதல் பல கடவுளர் பூசை 
பண்ணி வேண்டிய நல்வரம் அடைந்தது அப்பதியில். 	3 
1859
கிளிஉளார் பொழில் பூவணக் கிழவர் தம் கோயில் 
தளி உளார் தவப் பேறு எனா அடாது கு பூந்தார் 
அளி உளார் குழல் அணங்கு அனாள் அந்தரத்தவர்க்கும்
களி உளார் தர மயக்கு உறூம் கடல் அமுது அனையாள். 	4 
1860
நரம்பின் ஏழ் இசை யாழ் இசைப் பாடலும் நடநூல் 
நிரம்பும் ஆடலும் பெண்ணல நீர்மையும் பிறவும் 
அரம்பை மாதரை ஒத்தனள் அறநெறி ஒழுகும் 
வரம்பினால் அவர் தமக்கு மேல் ஆயினாள் மன்னோ. 	5 
1861
ஆய மாதர் பேர் பொன் அனையாள் என்பவள் தன் 
நேய ஆய மோடு இரவின் இருள் நீங்கு முன் எழுந்து 
தூய நீர் குடைந்து உயிர் புரை சுடர் மதிக் கண்ணி 
நாயனார் அடி அருச்சனை நியமும் நடாத்தி. 	6 
1862
திருத்தர் பூவண வாணரைச் சேவித்துச் சுத்த 
நிருத்தம் ஆடி வந்து அடியரைப் பொருள் என நினையும் 
கருத்தளாய் அருச்சித்து அவர் களிப்ப இன் சுவை ஊண் 
அருத்தி எஞ்சியது அருந்துவாள் அஃது அவள் நியமம். 	7 
1863
மாதர் இந் நெறி வழங்கும் நாள் மற்று அவள் அன்பை 
பூதலத்து இடைத் தெருட்டு வான் பொன் மலை வல்லி 
காதல் நாயகன் திரு உருக் காணிய உள்ளத்து 
ஆதரம் கொடுத்து அருளினார் பூவணத்து ஐயர். 	8
1864
ஐயர் தந்த பேர் அன்பு உரு ஆயினாள் மழுமான் 
கையர் தன் திரு உருவினைக் கருவினால் கண்டு 
மைய கண்ணினாள் வைகலும் வரு பொருள் எல்லாம் 
பொய் இல் அன்பு கொண்டு அன்பர்தம் பூசையின் நேர் வாள். 	9 
1865
அடியர் பூசனைக்கு அன்றி எஞ்சாமையால் அடிகள் 
வடிவு காண்பது எப்படி என்று மடி இலாச் செழியற்கு 
கொடிவில் பொன் கிழி நல்கிய வள்ளலை உன்னிப் 
பிடி அனாள் இருந்தாள் அஃது அறிந்தனன் பெருமான். 10 
1866
துய்ய நீறு அணி மெய்யினர் கட்டங்கம் தொட்ட 
கையர் யோகப் பட்டத்து இடைக் கட்டினர் பூதிப் 
பையர் கோவணம் மிசை அசை உடையினர் பவளச் 
செய்ய வேணியர் அங்கு ஒரு சித்தராய் வருவார். 11 
1867
வந்து பொன் அனையாள் மணி மாளிகை குறுகி 
அந்தம் இன்றி வந்து அமுது செய்வா ரொடும் அணுகிச் 
சிந்தை வேறு கொண்டு அடைந்தவர் திருவமுது அருந்தாது 
உந்து மாளிகைப் புறம் கடை ஒரு சிறை இருந்தார். 	12 
1868 
அமுது செய் அரும் தவர் எலாம் அகல வேறு இருந்த 
அமுத வாரியை அடிபணிந்து அடிச்சியர் ஐய 
அமுது செய்வதற்கு உள் எழுந்து அருள்க என உங்கள் 
அமுது அனாளை இங்கு அழை மின் என்று அருளலும் அனையார். 	13 
1869
முத்தரா முகிழ் வாள் நகை அல்குலாய் முக்கண் 
அத்தவர் ஆனவர் தமர் எலாம் அமுது செய்து அகன்றார் 
சித்தராய் ஒருதம் பிரான் சிறு நகையின ராய் 
இத் தரா தலத்து யார் இருக்கின்றார் என்றார். 	14 
1870
நவ மணிக் கலன் பூத்த பூம் கெம்பரின் நடந்து 
துவர் இதழ்க் கணி வாயினாள் சுவா கதம் அங்கு இல என்று 
உவமை அற்றவர்க்கு அருக்கிய ஆசனம் உதவிப் 
பவம் அகற்றிய வடிமலர் முடிஉறப் பணிந்தாள். 	15 
1871
எத்தவம் செய்தேன் இங்கு எழுந்து அருளுதற்கு என்னாச் 
சித்தர் மேனியும் படி எழில் செல்வமும் நோக்கி 
முத்த வாள் நகை அரும்ப நின்று அஞ்சலி முகிழ்ப்ப 
அத்தர் நோக்கினார் அருள் கணார் அருள் வலைப் பட்டாள். 	16 
1872
ஐய உள் எழுந்து அருளுக அடிகள் நீர் அடியேன் 
உய்ய வேண்டிய பணி திரு உளத்தினுக்கு இசையச் 
செய்ய வல்லன் என்று அஞ்சலி செய்ய உள் நகையா 
மையள் நோக்கியை நோக்கி மீன் நோக்கிதன் மணாளன். 	17 
1873
வடியை நேர் விழியாய் பெருவனப் பினை சிறிது உன் 
கொடியை நேரிடை என விளைத்தனை எனக் கொன்றை 
முடியினான் அடி ஆரம் மென் முகிழ் முலைக் கொடி தாழ்ந்து 
அடிய னேற்கு வேறாய் ஒரு மெலிவு இலை ஐயா. 	18 
1874
எங்கள் நாயகர் திரு உருக் காண்பதற்கு இதயம் 
தங்கும் ஆசையால் கரு உருச் சமைத்தனன் முடிப் பேற்கு 
இங்கு நாள் தொறும் என் கையில் வரும் பொருள் எல்லாம் 
உங்கள் பூசைக்கே அல்லதை ஒழிந்தில என்றாள். 	19 
1875
அருந்து நல் அமுது அனையாள் அன்பு தித்திக்கத் 
திருந்து தேன் என இரங்கு சொல் செவி மடுத்து ஐயர் 
முருந்து மூரலாய் செல்வ மெய் இளமை நீர் மொக்குள் 
இருந்த எல்லையும் நிலை சில என்பது துணிந்தாய். 	20 
1876
அதிக நல் அறம் நிற்பது என்று அறிந்தனை அறத்துள் 
அதிகம் ஆம் சிவ புண்ணியம் சிவ அர்ச்சனை அவற்றுள் 
அதிகம் ஆம் சிவ பூசையுள் அடியவர் பூசை 
அதிகம் என்று அறிந்து அன்பரை அருச்சனை செய்வாய். 21
1877
உறுதி எய்தினை இருமையும் உன் பெயர்க்கு ஏற்ப 
இறுதி இல்லவன் திரு உரு ஈகையால் காணப் 
பெறுதியாக நின் மனைக் கிடை பித்தளை ஈயம் 
அறுதியான பல் கலன்களும் கொணர்தி என்று அறைந்தார். 	22 
1878
ஈயம் செம்பு இரும்பிர சிதம் என்பவும் புணர்ப்பால் 
தோயும் பித்தளை வெண்கலம் தரா முதல் தொடக்கத்து 
ஆயும் பல் வகை உலோகமும் கல் என அலம்பத் 
தேயும் சிற்றிடை கொண்டு போய்ச் சித்தர் முன் வைத்தாள். 	23 
1879
வைத்த வேறு வேறு உலோகமும் மழு உழை கரந்த 
சித்த சாமிகள் நீற்றினைச் சிதறினர் பார்த்தே 
இத்தை நீ இரா எரியில் இட்டு எடுக்கின் பொன் ஆம் 
அத்தை நாயகன் திருஉக் கொள்க என அறைந்தார். 	24 
1880
மங்கை பாகரை மடந்தையும் இங்கு நீர் வதிந்து 
கங்குல் வாய் அமுது அருந்தி இக் காரியம் முடித்துப் 
பொங்கு கார் இருள் புலரும் முன் போம் எனப் புகன்றாள் 
அம் கயல் கண் ஆள் தனைப் பிரியார் அதற்கு இசையார். 25 
1881
சிறந்த மாட நீள் மதுரையில் சித்தர் யாம் என்று 
மறைந்து போயினார் மறைந்த பின் சித்தராய் வந்தார் 
அறைந்த வார் கழல் வலம்பிட வெள்ளி மன்று ஆடி 
நிறைந்த பேர் ஒளியாய் உறை நிருத்தர் என்று அறிந்தாள். 26 
1882
மறைந்து போயினார் எனச் சிறிது அயர்ச்சியும் மனத்தில் 
நிறைந்த ஓர் பெரும் கவர்ச்சியை நீக்கினார் என்னச் 
சிறந்து ஓர் பெரும் மகிழ்ச்சியும் உடைய வளாய்ச் சித்தர் 
அறைந்தவாறு தீப் பெய் தனன் உலோகங்கள் அனைத்தும்.27 
1883
அழல் அடைந்த பின் இருள் மல வலி திரிந்து அரன் தாள் 
நிழல் அடைந்தவர் காட்சி போல் நீப்பரும் களங்கம் 
கழல வாடகம் ஆனதால் அது கொண்டு கனிந்த 
மழலை ஈர்ஞ் சொலாள் கண்டனள் வடிவு இலான் வடிவம். 	28 
1884
மழ விடை உடையான் மேனி வனப் பினை நோக்கி அச்சோ 
அழகிய பிரானோ என்னா அள்ளி முத்தம் கொண்டு அன்பில் 
பழகிய பரனை ஆனாப் பரிவினால் பதிட்டை செய்து 
விழவு தேர் நடாத்திச் சில் நாள் கழிந்த பின் வீடு பெற்றாள். 	29 
1885
நையும் நுண் இடையினாள் அந் நாயகன் கபோலத்து இட்ட 
கை உகிர்க் குறியும் சொன்ன காரணக் குறியும் கொண்டு 
வெய்ய வெம் கதிர் கால் செம் பொன் மேனி வேறு ஆகி நாலாம் 
பொய் உகத்தவருக்குத் தக்க பொருந்து உருவு ஆகி மன்னும். 30 

இரச வாதம் செய்த படலம் சுபம் 	 	 
--------------------------------

  37. சோழனை மடுவில் வீட்டிய படலம்   (1886 - 1907)
1886 
அழல் அடைந்த பின் இருள் மல வலி திரிந்து அரன் தாள் 
நிழல் அடைந்தவர் காட்சி போல் நீப்பரும் களங்கம் 
கழல வாடகம் ஆனதால் அது கொண்டு கனிந்த 
மழலை ஈர்ஞ் சொலாள் கண்டனள் வடிவு இலான் வடிவம். 	1
1887
பொன் நெடும் தேரி ராச புரந்தரன் புரந்தர் ஆதி 
பல் நெடும் தேவர் ஏத்தப் பரன் உலகு அடைந்தான் இப்பால் 
அந் நெடும் தகையோன் மைந்தன் அடல் இரா சேச என்பான் 
இந் நெடும் தகையோன் மைந்தன் இராசகம் பீரன் என்போன். 	2 
1888
மற்று இவன் குமரன் பாண்டி வங்கிய தீபன் அன்னான் 
பொன் திணி தடம் தோள் மைந்தன் புரந்தர சித்தாம் அன்னான் 
வெற்றிகொள் குமரன் பாண்டி வங்கிய பதாகன் வீரம் 
பற்றிய சுந்தரேச பாத சேகரன் அவன் சேய். 	3 
1889
பலர் புகழ் சுந்தரேச பாத சேகரன் ஆம் தென்னன் 
அலை புனல் உடுத்த கூடல் அடிகளுக்கு அன்பன் ஆகிக் 
கொலை புணர் வேலால் வெம் கோல் குறும்பு எனும் களைகள் தீர்த்து 
மலர் தலை உலகம் என்னும் வான் பயிர் வளர்க்கும் நாளில். 	4 
1890
பத்துமான் தடம் தேர் நூறு பனைக்கை மா நூற்றுப் பத்துத் 
தத்துமான் அயுத மள்ளர் தானை இவ் அளவே ஈட்டி 
இத்துணைக்கு ஏற்ப நல்கி எஞ்சிய பொருள்கள் எல்லாம் 
சித்து உரு ஆன கூடல் சிவனுக்கே செலுத்தும் மன்னோ. 	5
1891
கண்டிகை மகுடம் ஆதிக் கலன் நிரை குயின்றும் திங்கள் 
மண்டலம் மிடறும் சென்னிக் கோபுர மாடம் ஆதி 
எண் திசை இருள் கால் சீப்ப எரி மணி இழைத்து வேய்ந்தும் 
திண் திறல் உடையான் இன்ன திருப்பணி பிறவும் செய்தான். 	6 
1892
கல்லு மாறு அகன்ற மார்பன் கருவியின் சிறுமை நோக்கி 
மல்லு மாறாத திண்தோள் வளவர் கோன் ஒருவன் காலில் 
செல்லும் ஆயிரம் பரிக்கு ஓர் சேவகன் என் போன் தானே 
வெல்லும் மாறு எண்ணி வஞ்சி வேய்ந்து கொண்டு எழுந்து போந்தான். 	7 
1893
பல்வகைக் கருவி ஈட்டப் படையொடும் பரவை சீறிச் 
செல்வது போலக் கன்னித் தீம் புனல் நாடு நோக்கி 
மல்வரையாத தோளான் வரவு அறிந்து எழுந்து மேருக் 
கல்வரி சிலையான் முன் போய்க் கைதவன் தாழ்ந்து கூறும். 	8 
1894
பொன்னது அனைய வேணிப் புனித இப் பூமி நேமி 
உன்னது வலத்தினாலே உருட்டும் என் வலத்தை நோக்கான் 
தன்னது வலத்தினால்என் தானையின் சிறுமை நோக்கி 
என்னது தேயம் கொள்வான் எண்ணினான் போலும் மன்னோ. 	9 
1895
காவிரி நாடன் சேனைக் கடல் இடை எரி போல் மூண்டு 
மேவினன் என்று கூறி மீனவன் வேண்ட வானில் 
பூவிரி வாகை நீயே புனைய நாம் பொருதும் என்னா 
நாவிரியாத மாற்ற நாயகன் கூறக் கேட்டான். 10 
1896
எல்லி அம் கமலச் செவ்வி எனமுகம் மலர்ந்து நாதன் 
அல்லி அம் கமலச் செம் தாள் அகம் தழீஇப் புறம்பு போந்து 
பல்லியம் துவைப்பத் தானைப் பரவையுள் பரிமா ஊர்ந்து 
கொல்லி அம் பொருப்பன் சேனை கடல் எதிர் குறுகினானே. 	11 
1897
பண்ணுதல் இசை வண்டு ஆர்க்கும் பசும் தொடைச் செழியன் தானை 
எண்ணுதல் இல ஆம் சென்னி இரும் படைக் கடல நேர் ஆறாய் 
நண்ணுதல் எனப் போய்ப் பொன்னி நாடவன் தமர் கட்கு எல்லாம் 
கண்ணுதல் அருளால் ஆங்கு ஓர் கடல் எனத் தோன்றிற்று அம்ம. 	12
1898
கடல் என வருமா ஊர்ந்து கைதவன் சேனை முன்போய் 
அடல் அணி மேருக் கோட்டி ஆலவாய் நெடு நாண் பூட்டி 
மடல் அவிழ் துழாய்க் கோன் ஆட்டி வாய் எரி புரத்தில் ஊட்டி 
மிடல் அணி கூடல் கோமான் வேடு உருவாகி நின்றான். 	13 
1899
கங்குல் வாய்த் திங்கள் போலக் காது அணி தந்தத் தோடும் 
கங்குல் வாய் முளைத்த மீன் போல் கதிர் முத்த வடமும் குஞ்சிச் 
கங்குல் வாய்ச் சிலை போல் வெட்சிக் கண்ணிசூழ் கலாபச் சூட்டும் 
கங்குல் வாய் கிழிக்கும் தந்தக் கடகமும் மின்னுக் கால. 	14 
1900
அண்டத்தார் அமரர் நாமம் அன்று தொட்டு அடையத தோற்று 
கண்டத்தார் இருளே எங்கும் கலந்து எனக் கறுத்த மேனி 
கொண்டத்தார் ஆரினார்கு ஓர் கூற்று என கொல் வேல் ஏந்திச் 
சண்டத் தீ என்ன நின்றான் காவிரித் தலைவன் காணா. 	15 
1901
சீறி ஆயிரம் பரிக்கு ஓர் சேவகன் வந்தேன் என்னாக் 
கூறினான் எதிர்த்தான் வெள்ளிக் குன்றவன் பத்து நூறு 
மாறு இலாப் பரிக்கு மட்டு ஓர் வயவன் நீ அன்றோ எண்ணில் 
ஈறு இலாப் பரிக்கும் ஒற்றைச் சேவகன் யானே என்றான். 16 
1902
என்ற சொல் இடி ஏறு என்ன இரு செவி துளைப்பக் கேட்டு 
நின்றவன் எதிரே மின்னு நீட்டிச் செல் மேகம் போலச் 
சென்று வேல் வலம் திரித்துச் செயிர்த்தனன் அதிர்த்துச் சீற 
வன் திறன் நூற்றுப் பத்து வயப்பரிக்கு ஒருவன் அஞ்சா. 17 
1903
யாம் இனி இந்த வேலால் இறப்பதற்கு ஐயம் இல்லை 
யாம் என அகன்றான் மாவோடு ஆயிரம் பரிக்கு ஓர் மள்ளன் 
காமனை வெகுண்ட வேடன் மறைந்தனன் கங்குல் சோதி 
மா மகன் அது கண்டு ஓடும் வளவனைத் துரத்திச சென்றான். 	 18 
1904
துரந்திடும் அளவில் ஓடும் சோழனும் திரும்பி நோக்கிக் 
கரும் தடம் கண்ணி பாகம் கரந்த வேடு வனைக் காணான் 
வரும் துயர் அச்சம் தீர்ந்தான் மதுரையின் அளவும் பற்றிப் 
புரந்தரற் புறம் கண்டானைப் புறம் கண்டு முடுக்கிப் போனான். 	19 
1905
கால் ஒன்று முடுக்கப் பட்ட கனல் ஒன்று நடந்தால் ஒத்து 
வேல் ஒன்று தடக்கை நேரி வேந்தனால் முடுக்கு உண்டு ஒடும் 
சேல் ஒன்று கொடியினான் தன் செழு நகர் விரைந்து செல்வான் 
மால் ஒன்று களிற்றின் ஆங்கு ஓர் மது மலர்க் கிடங்கில் வீழ்ந்தான். 	20 
1906
மீனவன் மதுரை மூதுர் மேல் திசைக் கிடங்கில் வீழ 
மான வெம் புரவி யோடும் வளவனும் வீழ்ந்தான் கூடல் 
கோன் அவன் அருளால் வானோர் குரை கடல் கடையத் தோன்றும் 
ஆனையின் எழுந்தான் தென்னன் கோழிவேந்து ஆழ்ந்து போனான். 	21 
1907
பிலத்து அளவு ஆழ்ந்த கடி மலர்க் கிடங்கில்  பெருந்தகை அவிந்தவன் துகில் பூண் 
கலம் தரும் பேழை படை பரி மான் தேர் கரி எலாம் கவர்ந்து தண் பொருனைத் 
தலத்தவன் தங்கள் நாயகர் அணியத் தக்க தூசு அணி கலன் நல்கி 
நலத்தகையவர் பேர் அருள் கடற்கு அன்பு நதி எனப் பெருகி வீற்று இருந்தான். 	22 

சோழனை மடுவில் வீட்டிய படலம் சுபம் 
------------------ 

  38. உலவாக்கோட்டை அருளிய படலம்  (1908 -1925 )

1908
மின் பனிக் கதிர் வேணி வானவன் மீனவன் தனை மான வேல் 
முன் பனிக்க வலம் திரிந்து முடுக்கி நேரி அடுக்கலான் 
பின் பனிக் கமலத் தடத்து இற விட்ட வாறு இது பெருமைசால் 
அன்பனுக்கு உலவாத கோட்டை அளித்தவாறு  கிளத்துவாம். 	1
1909
பொடி ஆர்க்கும் மேனிப் புனிதர்க்குப் புனித ஏற்றுத் 
கொடியார்க்கு வேதக் குடுமிக்கு இணையான கூடல் 
படியார்க்கும் சீர்த்திப் பதி யேர் உழவோருள் நல்லான் 
அடியார்க்கு நல்லான் அறத்திற்கும் புகழ்க்கும் நல்லான். 	2 
1910
அனையான் அறத்திற்கு அருள் போன்றவள் ஆன்ற கற்பின் 
மனையாள் மரபின் வழுவாத தரும சீலை 
எனையாரும் நன்கு மதிக்கும் இருக்கும் நீராள் 
தனை ஆள் பதிக்குக் கதிக்குத் தனிச் சார்பு போல்வாள். 	3 
1911
பல்லேர் உழவின் தொழில் பூண்டு பயன்கள் கொள்வான் 
வில்லேர் உழவன் கடன்கொண்டு மிகுந்த எல்லாம் 
இல்லேர் உழத்தி மடைச் செல்வம் இயற்றி ஏந்த 
அல் ஏறு கண்ட அடியாரை அருத்து நீரான். 	4 
1912
தொகை மாண்ட தொண்டர் சுவை ஆறு தழீஇய நான்கு 
வகைமாண்ட மாறுபடும் உண்டி மறுத்து அருந்த 
நகை மாண்ட அன்பின் தலை ஆயவன் நல்க நல்கப் 
பகைமாண்ட செல்வ மணல் கேணியில் பல்கு நாளின். 	5
1913
இந்நீர வாய வளம் குன்றினும் இன்மை கூறாத் 
தன்னீர்மை குன்றான் எனும் தன்மை பிறர்க்குத் தேற்ற 
நன்னீர் வயலின் விளைவு அஃகி நலிவு செய்ய 
மின்னீர வேணி மதுரேசர் விலக்கினாரே. 	6 
1914
குன்றா விருத்திக் கடன் கொண்டு கொண்டு அன்பர் பூசை 
நன்ற நடாத்தத் தொடுத்தான் கடன் தானும் கிட்டாது 
ஒன்றாலும் கொண்ட விரதத்துக்கு உறுதி இன்றி 
நின்றான் உடம்பை ஒறுக்கின்ற நியமம் பூண்டான். 	7 
1915
கொடுப்பார் அவரே விளைவும் கடன் கோளும் மாற்றி 
தடுப்பார் எனின் மற்று அதை யாவர் தடுக்க வல்லார் 
அடுப்பார் விழுமம் களைவார் அடியார்க்கு நல் ஊண் 
மடுப்பான் நியமம் தடைபட்டு வருந்து கின்றான். 	8 
1916
விண் ஆறு சூடும் விடையான் தமர்க் கூட்டி அன்றி 
உண்ணாதவன் தன் உயிர்க்குத் துணை ஆய கற்பில் 
பண்ணார் மொழி தன்னொடும் பட்டினி விட்டு நெஞ்சம் 
புண்ணாக ஆகம் பசித்தீயில் புழுங்கப் பட்டான். 	9 
1917
இறக்கும் உடம்பால் பெறும் பேறு இனி ஆவது என்னா 
அறக் குன்று அனையான் மனையோடும் அடைந்து இச் செய்தி 
நிறக் கின்ற செம் பொன் சிலையார்க்கு நிகழ்த்தி ஆவி 
துறக் கின்றது வே துணிவு என்று துணிந்து போனான். 	10 
1918
ஐயன் திரு முன்னர் அடைந்து அடி தாழ்ந்து வானோர் 
உய்யும் படி நஞ்சு அமுது உண்ட வொருவ உன் தன் 
மெய் அன்பர் பூசைக்கு இடையூறு விளைய என்றன் 
செய்யும் புலமும் விளைவு இன்றிச் சிதைந்த என்னா. 	11 
1919
விடம் நல்கு சூலப் படையாய் கடன் வேறு காணேன் 
கடன் நல்க வல்லார் தமைக் காட்டுதி காட்டு இலா யேல் 
மடம் நல்கும் இந்த உடம்பின் சுமை மாற்று வேன் என்று 
உடன் நல்கு கற்புக்கு உரியா ளடும் வேண்டும் எல்லை. 	12 
1920
பஞ்சாதி வேதப் பொருள் சொன்ன பரமன் வாக்கு ஒன்று 
அஞ்சாதி வேளாண் தலை வாவு உனது அகத்தில் இன்று  ஓர் 
செஞ்சாதி ஆய செழு வால் அரிக் கோட்டை உய்த்தேம் 
எஞ்சாது இருக்கும் எடுக்கும் தொறும் என்றும் மாதோ. 	13 
1921
நீ நாளும் பூசித்து அதில் வேண்டிய கொண்டு நித்தம் 
ஆனாத அன்பர்க்கு அமுது ஊட்டி எவர்க்கும் அன்ன 
தானாதி நானா தருமங்களும் செய்தி வீடு 
மேல் நாள் அளிக்கின்றனம் என்று விசும்பில் கூற. 	14 
1922
கேட்டு இன்பம் எய்தி கிளர் விம்மிதன் ஆகி வேதப் 
பாட்டின் பயனை பணிந்து இல்லம் அடைந்து பண்டை 
ஈட்டும் தவப் பேறு எனக் கண்டனன் தொண்டர்க்கு  எந்தை 
கூட்டும் கதி போல் உலவாமல் கொடுத்த கோட்டை. 15
1923
வான் ஆறு சூடி தரு கோட்டையை வைகல் தோறும் 
பூ நாறும் சாந்தம் புகை ஒண் சுடர் கொண்டு அருச்சித்து 
ஆனாத செவ்வி அடிசிற்கும் அதற்கு வேண்டும் 
நானா கருவி விலைக்கும் அது நல்க வாங்கா. 	16 
1924
மின் ஆர் சடையான் தமர் ஆய்ந்தவர் வேதச் செல்வர் 
தென் நாடர் தெய்வம் விருந்து ஒக்கல் செறிந்து நட்டோர் 
முன் ஆம் எவர்க்கும் முகில் போல் வரையாமல் நல்கி 
எந்நாளும் நோய் இன்றி அளகாபதி என்ன வாழ்ந்தான். 	17 
1925
அன்பன் அடியார்க்கு இனியான் அனி நாள் அளந்து  அல்கித் 
தன் பன்னி யொடும் அயலார் சுற்றம் தமரோடும் 
பின்பு அந்நிலையே இமவான் மகனைப் பிரியாத 
இன்பன் உருவாய் சிவ மா நகர் சென்று இறை  கொண்டான். 	18 

உலவாக்கோட்டை அருளிய படலம் சுபம் 
-----------------	 	 

 39. மாமனாக வந்து வழக்கு உரைத்த படலம்  (1926 -1962 )
1926
தாமம் நார் இதழியார்தம் தமர்க்கு அன்பன் வறுமைப் பட்டோன் 
ஆம நாள் உலவாக் கோட்டை அருளிய முறை ஈது ஐயன் 
தே மன் நாள் முல்லைத் தீம் தார் சிறு தகை வணிகற்கு ஆக 
மாமன் ஆம் படிவம் கொண்டு வழக்கு உரை வண்ணம்  சொல்வாம். 	1 
1927
கன்னி நான் மாடக் கூடல் கடி நகர் வணிக மாக்கள் 
தன்னின் மா நிதிக் கோன் அன்னான் தனபதி என்னும்  பேரான் 
மன்னினான் அனையான் கற்பின் மடவரல் சுசீலை  என்பாள் 
பொன்னி நாள் முளரிச் சேக்கைப் புண்ணியத் திருவின் அன்னாள். 	2 
1928
என இவர் தமக்கு மைந்தற் பேறு இன்றி இரங்கும் நாளில் 
தனபதி மருமகன் தன்னைத் தகவுசால் மகவாக்கொண்டு 
மன மகிழ் சிறப்பால் நல்க மனைவியும் தொழுது வாங்கிப் 
புனைவன புனைந்து போற்றிப் பொலிவு உற வளர்த்துக் கொண்டாள். 	3 
1929
தனபதி மகப்பேறு அற்றான் ஆயினும் தணவாக் காதல் 
மனைவிமேல் வைத்த ஆசை மயக்கினால் வருந்தி ஈன்ற 
தனையனை மகவாத் தந்த தங்கை மேல் தீராப் பூசல் 
வினை விளைத்து ஒழுக ஓர் நாள் இளையாளும் வெகுண்டு சொல்வாள். 	4 
1930
பெருமிதம் உனக்கு ஏன் பிள்ளைப் பேறு அற்ற பாவி நீ என் 
அருமை நல் மகனால் அன்றோ இருமையும் அடைவாய் என்னப் 
பெரிது நாண் அடைந்து மேலைக்கு ஆயினும் பிள்ளைப் பேறு 
தரு தவம் புரிவேன் என்னாத் தனபதி தவம் மேல்  செல்வான். 	5
1931
தன் பெரும் செல்வம் எல்லாம் மருமகன் தனக்கே ஆக்கி 
அன்பு கொள் மனைவி யோடு அரும் தவ நெறியில் சென்றான் 
பின்பு அவன் வரவு தாழ்ப்ப மருமகன் பெற்ற எல்லாம் 
வன்பினால் வழக்குப் பேசி வெளவினார் தாய மாக்கள். 	6
1932
விளை நிலன் அடிமை பைம் பூண் வெறுக்கை நல் பசுக்கள் ஏனை 
வளனும் மாற்றவர் கைக் கொள்ள வன் சிறை இழந்த புள்  போல் 
தளர் உறு மகனும் தாயும் சார்பு இலாத் தம்மனோர்க்கு ஓர் 
களை கணாய் இருக்கும் கூடல் கடவுளே சரணம் என்னா. 	7 
1933
வந்து வான் அகடு போழ்ந்த மணி முடி விமானக் கோயில் 
சுந்தர நாதன் பாதத் துணை தொழுது இறைஞ்சி யார்க்கும் 
தந்தையும் தாயும் ஆகும் தம்பிரான் நீரே எங்கள் 
எந்தையும் யாயும் என்னா இரங்கி நின்று இனைய சொல்வாள். 	8 
1934
என் மகன் தன்னை மைந்தன் இன்மையால் எவரும் காணத் 
தன் மகனாகக் கொண்டு தகுதியால் அன்றே காணி 
பொன் மனை பிறவும் நல்கிப் போயினான் என் முன் இப்பால் 
வன்மையால் தாயத்தார்கள் அவை எலாம் வெளவிக் கொண்டார். 	9 
1935
ஒருத்தி நான் ஒருத்திக்கு இந்த ஒரு மகன் இவனும் தேரும் 
கருத்து இலாச் சிறியன் வேறு களைகணும் காணேன் ஐய 
அருத்தி சால் அறவோர் தேறு அருட் பெரும் கடலே எங்கும் 
இருத்தி நீ அறியாய் கொல்லோ என்று பார் படிய   வீழ்ந்தாள். 	10 
1936
மாறு கொள் வழக்குத் தீர்க்க வல்லவர் அருளினாலே 
சீறு கொள் வடிவேல் கண்ணாள் சிறு துயில் அடைந்தாள் மெய்யில் 
ஊறு கொள் கரணம் ஐந்தும் உற்று அறி கனவில் கங்கை 
ஆறு கொள் சடையார் வேதச் செல்வராய் அடுத்துச் சொல்வார். 	11 
1937
புலர்ந்தபின் தாயத்தோரை புரவலன் ஆணை ஆற்றால் 
வலம் தரு மன்றத்து ஏற்றி மறித்து அனை இருத்தி  யாம் போந்து 
தலம் தரும் அறிவான் மூத்தோர் அனைவரும் இசைய  வந்து அச் 
சலம் தரு வழக்குத் தீர்த்துத் தருகுவம் போதி என்றார். 12 
1938
வேரி அம் குவளை உண்கண் விழித்தனள் வியந்து  கெட்டேன் 
ஆரும் இல்லார்க்குத் தெய்வம் துணை என்பது அறிந்தேன் என்னாத் 
கார் இரும் கயல் உண் கண்ணாள் கணவனைத் தொழுது வாழ்த்திச் 
சீர் இளம் குமரனோடும் தெரிவை தன் மனையில்  சென்றாள். 	13 
1939
சென்றவள் கங்குல் எல்லை தெரிந்தபின் எழுந்து வெள்ளி 
மன்றவன் கோயில் வாயில் வந்து வந்தனை செய்து அம்  பொன் 
குன்றவன் உரைத்த ஆற்றால் கொடுமைசால் வழக்குப் பூட்டி 
வென்றவர் இருக்கை எய்தி விளம்புவாள் பலரும் கேட்ப. 14 
1940
அட்டில் வாய் நெருப்பு இடேல் ஓர் அடி இடேல்  அறத்தான்றிப் 
பட்டிமை வழக்கால் வென்று போக ஒட்டேன் பலரும்  கேட்க 
இட்டனன் அரசன் ஆணை அறத்தவிசு ஏறி ஆன்றோர் 
ஒட்டிய படி கேட்டு எங்கள் உரிப் பொருள்தந்து போமின். 	15 
1941
என்றனள் மறித்தலோடும் இழுக்கு உரையாடி வைது 
வன்திறல் வலியார் தள்ளி அடித்தனர் மைந்தனோடும் 
சென்றனள் முறையோ என்னாது இருந்த அறத்தவினோர் முன் 
நின்று உரையாடினாள் கேட்டு அறிந்தனர் நீதி நூலோர். 	16 
1942
அறத்து தவிச்சு இருப்போர் ஏவல் ஆடவரோடும் போந்து 
மறித்து அவைக் களத்தில் கூட்டி வந்தனள் வந்த எல்லை 
அறக் கொடி பாகர் வெள்ளி அம்பல வாணர் தாம் அத் 
திறத்து தனபதியே என ஈத் திரு உருக்கொண்டு செல்வார். 17 
1943
பெரு விலைக் குண்டலம் பிடரில் பத்தி பாய்ந்து 
எரிகதிர் கவிழ்ப்ப வாள் எறிக்கும் அங்கதம் 
அருவரைத் தோள் கிடந்து இமைப்ப ஆகம் மேல் 
குருமணிக் கண்டிகை குலாய்ப் பின் கோட்டவே. 	18
1944
முரல் அளி புற இதழ் மொய்ப்பச் செய்ய தா 
மரை சிறிது அலர்ந்து என அணி செய் மோதிரக் 
கரதலம் வீசி ஓர் கடும் கண் ஏறு எனப் 
பெருமித நடை கொடு நடக்கும் பெற்றியார். 	19 
1945
வாடிய முளரிபோல் மாறு இட்டார் இடத்து 
ஊடியும் மலர்ந்த போது ஒப்ப மைந்தன் மேல் 
நாடிய தண் அளி நயந்து உட்கிடை 
கூடிய முகத்தினர் குறுகுவார் அவை. 	20 
1946
அரசன் இங்கு இல்லை கொல்லோ ஆன்றவர் இல்லை  கொல்லோ 
குரை கழல் வேந்தன் செங்கோல் கொடியதோ கோது இல் நூல்கள் 
உரை செயும் தெய்வம் தானும் இல்லை கொல் உறுதியான 
தருமம் எங்கு ஒளித்ததே கொல் என்று அறத் தவிசில்   சார்வார். 	21 
1947
தனபதி வரவு நோக்கி வஞ்சனைத் தாயத்தார்கள் 
இனை உறு மனத்தர் ஆகி விம்மிதம் எய்தி வெல்லும் 
மனவலி இழந்து பண்டு வழக்கு அலா வழக்கால் வென்ற 
வினை நினைந்து உள்ளம் அச்சம் நாணினால் விழுங்கப் பட்டார். 	22
1948
மாதுலர் ஆகி வந்தோர் மருகனைத் தம்பின் வந்த 
தாது உலராத கோதை தன் னொடும் தழீஇத் தம் கண்டம் 
மீது உலராத சாம வேதம் ஆர்ப்பவர் போல் வாய் விட்டு 
ஆதுலர் ஆனீர் அந்தோ ஐய என்று அழுது நைந்தார். 	23 
1949
குடங்கையின் நெடும் கணாளும் குமரனும் வணிகர் தாளில் 
தடங்கணீர் ஆட்ட வீழ்ந்தார் தடக்கையால் எடுத்துப் புல்லி 
மடங்கல் ஏறு அனையார் தாமும் மற்று அவர் தம்மைத் தம் கண்ணீர் 
நெடும்கடல் வெள்ளத்து ஆழ்த்திக் குமரனை நேர்ந்து நைவார். 	24 
1950
ஐம் படை மார்பில் காணேன் சிறு சிலம்பு அடியில்   காணேன் 
மொய்ம்பு இடை மதாணி காணேன் முகத்து அசை  சுட்டி காணேன் 
மின் படு குழைகள் காணேன் வெற்று உடல் கண்டேன் அப்பா 
என் பெறும் என்று பிள்ளைப் பணிகளும் கவர்ந்தார்  என்னா. 	25 
1951
அனைவரும் இரங்க வாய்விட்டு அழுதவர் இளையாள் தன்னைத் 
தனையனைக் கண்ணீர் மாற்றித் தடக்கையான் முதுகு தைவந்து 
இனையன் மின் என் முன் வேறு ஒன்று எண்ணன் மின் எண்ணாவஞ்ச 
வினைஞர் வல் வழக்குச் சோர்ந்து விடுவது காண்மின் என்னா. 	26 
1952
நட்பு இடை வஞ்சம் செய்து நம்பினார்க்கு ஊன் மாறாட்டத்து 
உட்பட கவர்ந்து ஏற்றோர்க்கு இம்மியும் உதவார் ஆயும் 
வட்டியின் மிதப்பக் கூறி வாங்கியும் சிலர் போல் ஈட்டப் 
பட்டதோர் அறத்தாறு ஈட்டு நம் பொருள் படுமோ என்னா. 	27 
1953
மங்கல மாடம் ஓங்கு மதுரை நாயகனை நோக்கிச் 
செம் கரம் சிரமேல் கூப்பி மாணிக்கம் தேற்றி விற்கும் 
எம் குல வணிகர் ஏறே எம்மனோர் வழக்கை இந்தப் 
புங்கவர் இடனாத் தீர்த்துத் தருக எனப் புலம்பி ஆர்த்தார். 	28 
1954
	ஆவலித்து அழுத கள்வர் வஞ்சரை வெகுண்டு நோக்கிக் 
காவலன் செங்கோன் உண்நூல் கட்டிய தருமத்தட்டில் 
நா எனும் துலை நா விட்டு எம் வழக்கையும் நமராய் வந்த 
மேவலர் வழக்கும் தூக்கித் தெரிகென விதந்து சொன்னார். 29 
1955
நரை முது புலி அன்னான் சொல் கேட்டலும் நடுங்கிச்  சான்றோர் 
இருவர் சொல் வழக்கு மேல்கொண்டு அநுவதித்து  இரண்டும் நோக்கித் 
தெரி வழி இழுக்கும் ஞாதி வழக்கு எனச் செப்பக் கேட்டு 
வெருவினர் தாயத்தார்கள் வலியரின் வேறு சொல்வார். 	30 
1956
தவலரும் சிறப்பின் ஆன்ற தனபதி வணிகர் அல்லர் 
இவர் என அவையம் கேட்ப இருகையும் புடைத்து நக்குக் 
கவள மான் உரித்துப் போர்த்த கண்ணுதல் வணிகர் கோமான் 
அவரவர் குடிப்பேர் பட்டம் காணி மற்று அனைத்தும்  கூறும். 	31 
1957
தந்தை தாய் மாமன் மாமி தாயத்தார் அவரை ஈன்றார் 
மைந்தர்கள் உடன் பிறந்தார் மனைவியர் கிளைஞர் மற்றும் 
அந்தம் இல் குணங்கள் செய்கை ஆதிய அடையாளங்கள் 
முந்தையின் வழுவா வண்ணம் முறையினான் மொழிந்தான் முன்னோன். 	32 
1958
அனையது கேட்ட ஆன்றோர் அனைவரும் நோக்கி  அந்தத் 
தனபதி வணிகர் தாமே இவர் எனச்சாற்ற லோடும் 
மனவலித் தாயத்தார் தம் வழக்கு இழுக்கு அடைந்த ஈது 
நனை வழி வேம்பன் தேரின் தண்டிக்கும் நம்மை என்னா. 	33 
1959
இல்லினுக்கு ஏகி மீள்வன் யான் என்றும் குளத்திற்கு ஏகி 
ஒல்லையில் வருவேன் என்று ஒவ்வொரு வார்த்தை இட்டு 
வல் எழு அனைய தோளார் அனைவரும் வன் கால்  தள்ளச் 
செல் எழு முகில்போல் கூட்டம் சிதைந்தனர் ஒளித்துப் போனார். 	34 
1960
அனை அவர் போக நின்ற அறன் நவில் மன்றத்து  உள்ளோர் 
தனபதி வணிகர் தந்த தனம் எலாம் தந்த மைந்தற்கு 
என மனை எழுதி வாங்கி ஈந்தனர் ஈந்த எல்லை 
மனம் மொழி கடந்த நாய்கர் மறைந்து தம் கோயில்  புக்கார். 	35 
1961
இம் எனப் பலரும் காண மறைந்தவர் இரும் தண் கூடல் 
செம்மல் என்று அறிந்து நாய்கச் சிறுவனுக்கு உவகை தூங்க 
விம்மிதம் அடைந்து வேந்தன் வரிசைகள் வெறுப்ப நல்கிக் 
கைம் மறி வணிகர் கோயில் புதுக்கினான் கனகம் கொண்டு. 	36 
1962
பூத நாயகன் பூரண சுந்தரப் புத்தேள் 
பாத சேகரன் வரகுண பாண்டியன் புயத்தில் 
ஓத நீர் உலகின் பொறை சுமக்க வைத்து உம்பர் 
நாதர் சேவடித் தாமரை நகை நிழல் அடைந்தான். 	37 

உலவாக்கோட்டை அருளிய படலம் சுபம் 	 	 
----------------------

  40. வரகுணனுக்குச் சிவலோகம் காட்டிய படலம்  (1963 - 2030)

1963
பண் கொண்ட வேத முதல் இடை ஈறு நாடரிய பரமன் 
                              மாமனாகிய ஒரு வணிகன் 
எண் கொண்ட காணி பொருள் கவர் ஞாதி மாதுலரை 
                            எதிர் ஏறி வென்ற படி இதுவாம் 
தண் கொண்ட நேமி வரகுண தேவன் எய்து பழி 
                        தன்னைத் துடைத்து அனையம் அவன் 
கண் கொண்டு காண உயர் சிவ லோகம் மதுரை தனில் 
                            வருவித்த காதை இனி மொழிவாம். 	1 
1964
இய மானன் இந்து ரவி எரி வான் இலஞ்சல் இல 
                            எறிகால் எனும் பகுதி இரு நால் 
மயமான சுந்தரனை மனம் வாய் மெய் அன்பின் இறை 
                            வழிபாடு அடைந்து வர குணனாய்ச் 
சய வேளை வென்ற வடிவினன் ஈறு இல் வென்றி பெறு 
                            சத வேள்வி இந்திரனை நிகர்வோன் 
இயன் மேனி கொண்ட ஒளியினில் ஏழ் பசும் புரவி 
                            இனன் தேசு வென்ற வர குணனே. 	2 
1965
மறை ஆதி கலை பலவும் மகம் ஆதி பல வினையும் 
                            வழுவாது நிறுவு தலின் மலர்மேல் 
இறை ஆகி மலர் வனிதை பிரிவான திருமகளிர் இக 
                            போகம் விளைய முறை செயலால் 
கறை ஆழி வளைகள் அணி கரன் ஆகி இகல் செய் பொறி 
                            கரண் ஆதி பகைகளையும் நெறியால் 
அறை வாய்மை உரையின் முழுது உணர்வால் எவ் உயிரும் 
                       நிறை அரன் ஆகி உலகு முறை செயு நாள். 	3 
1966
வேட்டம் செய் காதல் ஒரு நாட்டம் ஏகி வன மேட் 
                                டெங்கும்மா தடவி எரியா 
நாட்டம் செய் காய் உழுவை நீட்டும் கை யானை முக 
                           நாட்டும் பல் ஏனம் இவை முதலா 
ஓட்டம் செய் தேரி ரவி கோட்டின் கணேறி இருள் ஊட்டம் 
                           அந்தி மாலை வரும் அளவாக் 
கோட்டம் செய்வார் சிலையின் மாட்டு அம்பின் ஊரியிர் 
                           கூட்டு உண்டு மா நகரில் வருவான். 	4 
1967
காலில் கடும் புரவி மேலிற் கடிந்து வரு காலக் கடம் 
                                    தனில் ஓர் மறையோன் 
மால் உற்று அயர்ந்து முகம் வேர்வைக் குறும் திவலை 
                           வாரக் கிடந்து விழி துயில் வோன் 
மேலக் கடும் புரவி கால் வைப்ப அந்தணனும் வீவுற்று 
                                    அவிந்தனன் அறியான் 
கோலில் செலும் பரியின் மீனத்தனும் தனது கோயில் 
                                     புகுந்தனன் வளவே. 	5 
1968
கனவட்டத்து அடி இடறப் பொறி விட்டுப் புலன் அவியக் 
                       கரணத் உட்பொதி உயிர் விட்டவன் ஆகம் 
தனை ஒக்கல் பவனர் எடுத்தனர் கிட்டிக் குரிசில் கடைத் 
                       தலை இட்டத் திறம் மொழியத் தமிழ் மாறன் 
இனை உற்றுப் பனவர் கையில் கனகக் குப்பைகள் நிறை 
                       வித்து எமதிக் உற்றவனை எடுத்து எரிமாலை 
புனைவித்த அக் கடன் முடிவித்தனன் மற்றப் பழி படரின் 
                        புதையப் பற்றியது இடைவிட்டு அகலாதே. 	6 
1969
பற்றிய பழிக்குத் தீர்வு பழ மறைக் கிழவர் சொன்ன 
பெற்றியினை வேறுண்டி நதிக்கரைப் பெரு நூற் கேள்வி 
முற்றிய மறை யோர்க்கு ஈந்து மூவராம் தாரு வேந்தைச் 
சுற்றியும் தூர்வை கொய்து சுரபிகள் சுவைக்க ஈந்தும். 	7 
1970
அக மருடணத்தால் ஒமம் ஆற்றியும் ஆன் ஐந்து ஆவின் 
நகை மணிக் கோடு தோய்ந்த நளிர் புனல் குடித்தும் தான 
வகை பல கொடுத்து நீங்கா வலியதாய் இழுது பெய்த 
புகை அழல் என மேல் இட்டுப் புலப்பட வளைந்தது  அன்றே. 	8 
1971
ஏங்கும் பெருமூச்சு எறியும் கை யெறியும் குன்றின் 
ஒங்கும் சிறுகும் உடன் ஆர்த்திடும் முன்னும் பின்னும் 
பாங்கும் தொடரும் சிரிக்கும் பகுவாயை மெல்லும் 
நீங்கும் குறுகும் பழிதா என நேர்ந்து பற்றும். 	9 
1972
மாசு உண்ட தெய்வ மணிபோல் பணி வாயில் பட்ட 
தேசு உண்ட தீம் தண் மதிபோல் ஒளி தேம்பி வண்டு 
மூசு உண்டதான முகமா உண்ட வெள்ளில் போலக் 
காசுண்ட பூணன் அறைபோய கருத்தன் ஆனான். 10 
1973
மறையோர்கள் பின்னும் பழி மேலிடு வண்ண நோக்கி 
இறையோய் இது நான் முகன் சென்னி இறுத்த கூடல் 
அற வேதியனைத் தினம் ஆயிரத் எண்கால் சூழல் 
உறவே ஒழிக்கப் படும் இன்னம் உரைப்பக் கேட்டி. 	11 
1974
ஆனா விரத நெறியால் இரண்டு ஐந்து வைகல் 
வான நாடனையும் அம் முறையால் வலம் செய்து வந்தாய் 
ஆனல் அதற்கு வழிகாட்டும் என்று ஐயர் கூறப் 
போனான் அரசன் புனிதன் திருக் கோயில் புக்கான். 12 
1975
விழி ஆயிரத் தோன் பழி தீர்த்தனை வேதியன் தன் 
கழியாத மாபாதகம் தீர்த்தனை கௌவைக் கங்கைச் 
சுழி ஆறு அலைக்கும் சடையாய் எனைத் தொட்டு  அலைக்கும் 
பழியான் அதுந் தீர்த்து அருள் என்று பணிந்து வீழ்ந்தான். 	13 
1976
எண்ணும் படியும் முறையால் வளைந்து ஏத்த ஐயன் 
விண்ணின்று இயம்பும் அரசே பரி மேத வேள்வி 
நண்ணும் பயனோர் அடிவைப்பின் நண்ண வெம்மைப் 
பண்ணும் வலத்தான் மகிழ்ந்தேம் பழி அஞ்சன் மன்னோ. 	14 
1977
பொன்னோடு முத்தம் கொழிக்கும் துறைப் பொன்னி நாடன் 
நின்னோடு அமர் ஆற்ற நினைந்து எழு நீயு நேர்வாய் 
அன்னோன் உனக்குப் புறகு இட்டு அகன்று ஓடும் நீயும் 
பின்னோடி எட்டிப் பிடிப்பாரில் துரத்தும் எல்லை. 	15 
1978
எமையாம் அருச்சித்து இருக்கும் தலத்து எய்து வாயால் 
அமையாத வன்கண் பழி ஆற்றுதும் என்னச் சேல்கண் 
உமையாள் மணாளன் அருள் வாழ்த்தி உரகன் உச்சிச் 
சுமையாறு தோளான் தொழுதான் இருக்கை புக்கான். 	16 
1979
ஆர்த்தார் முடியோன் சில நாள் கழித்து ஆற்றல் ஏற்ற 
போர்த்தாவு வேங்கைக் கொடித்தானை புடவி போர்ப்பப் 
பேர்த்தார் கலிவந்து எனப் பேரியம் ஆர்ப்பக் கன்னிப் 
பார்த்தாமம் வேன் மீனவன் நாட்டில் படர்ந்த எல்லை. 	17 
1980
மிடைந்து ஏறு நேரிப் பொருப்பன் படை வேலை மேல் சென்று 
அடைந்து ஏறி மீனக் கொடி யோன் அமர் ஆட வாழி 
கடைந்து ஏறு வெற்பில் கலங்கிற்று எனக் கிள்ளி சேனை 
உடைந்து ஏக வெந்நிட்டு உடைந்தோடினன் உள்ளம் வெள்கா. 	18
1981
சுறவக் கொடி அண்ணல் துரந்து பின் பற்றிச் செல்வோன் 
புறவக் கடி முல்லையும் தாமரைப் போதும் ஏந்தி 
நறவக் கழி நெய்தலங் கானலின் ஞாங்கர் மொய்த்த 
இறவப் புலவு கழுவீர்ந் துறைப் பொன்னி சேர்ந்தான். 	19 
1982
பூசத் துறையில் புகுந்து ஆடியப் பொன்னித் தென்சார் 
வாசத்து இடை மா மருதைப் பணிதற்கு வைகைத் 
தேசத்தவன் கீழ்த்திசை வாயில் கடந்து செல்லப் 
பாசத் தளையும் பழியும் புற நின்ற அன்றே. 	20 
1983
சுருதிச் சுரும்பு புறம் சூழ்ந்து குழறத் தெய்வ 
மருதில் சிறந்த பெரும் தேனைக் கண் வாய் அங்காந்து 
பருகிப் படிந்து அழல் வாய் வெண்ணெய்ப் பாவை ஒப்ப 
உருகிச் செயல் அற்று உரை அற்று உணர் வாகி நின்றான். 	21 
1984
நிரா மய பரமானந்த நிருத்த நான் மாடக் கூடல் 
பராபர இமையா முக்கண் பகவ பார்ப்பதி மணாள 
புராதன அகில நாத புண்ணிய மருதவாண 
அரா அணி சடையா என்று என்று அளவு இலாத்துதிகள்   செய்தான். 22
1985
சொல் பதம் கடந்த சோதி துதித்து அடி பணிந்த வேந்தை 
மற் பெரும் தோளாய் கீழை வாயிலில் பிரமச் சாயை 
நிற்பதம் நெறியால் செல்லேல் நிழல் மதி உரிஞ்சு மேலைப் 
பொற்பெரு வாயின் நீங்கிப் போதி நம் மதுரைக்கு என்றான். 	23 
1986
வரகுணன் அது கேட்டு ஐயன் மருதினை வளைத்து  நீங்கற்கு 
அருமையால் வாயில் தோறும் அடிக்கடி வீழ்ந்து வீழ்ந்து 
வரை துளைத்து அன்ன மேலை வாயிலால் போவான் அன்ன 
திருமணிக் கோபுரம் தன் பெயரினால் செய்து சின்னாள். 	24 
1987
திருப்பணி பலவும் செய்து தென் திசை வழிக் கொண்டு  ஏகிச் 
சுருப்பணி நெடு நாண் பூட்டுஞ் சுவைதண்டச் சிலையால் காய்ந்த 
மருப்பணி சடையான் கோயில் வழி தொறும் தொழுது போற்றிப் 
பொருப் பணி மாடக் கூடல் பொன்னகர் அடைந்தான்  மன்னோ. 	25 
1988
தொடுபழி தொலை வித்து ஆண்ட சுந்தரத் தோன்றல் பாதக் 
கடிமலர் அடைந்து நாளும் கைதொழுது உலகம் எல்லாம் 
வடு அறு செங்கோல் ஒச்சும் வரகுணன் அறவோர் நாவால் 
அடு சுவை அமுதம் அன்ன அரன் புகழ் செவி மடுப்பான். 	26 
1989
வேதம் ஆகமம் புராணம் மிருத்திகள் முதலா நூலும் 
ஒதுவது உலகின் மிக்கத்து ருத்திர உலகம் என்னும் 
போதம் அது அகம் கொண்டு அந்தப் பொன் பதி காண வேண்டும் 
காதல் செல் வழியே ஈசன் கங்குலில் கோயில் எய்தா. 	27 
1990
மாழை மான் மட நோக்கிதன் மணாளனை வணங்கிப் 
பிழை ஏழ் பவம் கடந்து நின் அடி நிழல் பெற்றோர் 
சூழ நீ சிவபுரத்தில் வீற்று இருப்பது தொழுதற்கு 
ஏழை யேற்கு ஒரு கருத்து வந்து எய்தியது எந்தாய். 	28 
1991
என்ற காவலன் அன்பினுக்கு எளியராய் வெள்ளி 
மன்ற வாணர் அவ் உலகை இவ் வுலகு இடை வருவித்து 
இன்று காட்டுதும் இவற்கு எனத் திரு உளத்து எண்ணம் 
ஒன்றினார் அஃது உணர்ந்ததால் உருத்திர உலகம். 	29 
1992
கோடி மாமதிக் கடவுளார் குரூச்சுடர் பரப்பி 
நீடி ஒர் இடத்து உதித்து என மின் மினி நிகர்த்து 
வாடி வான் இரு சுடர் ஒளி மழுங்க வான் இழிந்து 
தேடினார்க்கு அரியான் உறை சிவபுரம் தோன்ற. 	30 
1993
ஆண்ட நாயகன் நந்தியை அழைத்து எமக்கு அன்பு 
மாண்ட காதலான் வரகுண வழுதி நம் உலகம் 
காண்டல் வேண்டினான் காட்டு எனக் கருணையால் ஏவல் 
பூண்ட வேத்திரப் படையினான் தொழுதனன் போந்தன். 	31 
1994
வருதியால் எனப் பணிந்து எழு வரகுணன் கொடு போய்க் 
கருதி ஆயிரம் பெயர் உடை கடவுளன் முகத்தோன் 
சுருதி ஆதி ஈறு அளப்பரும் சொயம் பிரகாசப் 
பரிதி ஆள் சிவபுரம் இது பார் எனப் பணித்தான். 	32 
1995
கருப்பும் கமழ் துளர் பசும் கால்களால் உதை உண்டு 
அருப்பினம் சிதைந்து ஆயிரப் பத்தி யோசனை போய் 
மருக் கமழ்ந்து நூறு ஆயிரம் வால் இதழ்க் கமலம் 
இருக்கும் ஒடைகள் புடை தொறும் தழுவிய ஆறும். 	33 
1996
வரம்பின் மாதரார் மதுரவாய் திறந்து தேன் வாக்கும் 
நரம்பின் ஏழ் இசை யாழ் இசை நகை மலர்த் தருவின் 
சுரும்பின் நேரிசை நாரத தும்புரு இசைக்கும் 
இரும்பு நீர் மெழுகு ஆக்கிய இன்னிசை எங்கும். 	34 
1997
அமுத வாவியும் பொன் மலர் அம் புயத் தடமும் 
குமுதவாய் அரமாதர் ஆம் குயில் இனம் பயிலும் 
நிமிர வாள் விடு மரகத நெடிய பைம் காவும் 
திமிர மாசறக் கழுவிய தேவர் வாழ் பதமும். 35 
1998
அலங்கு பால் கடல் போல் புறத்து அமுதநீர் அகழும் 
பொலம் செய் ஞாயில் சூழ் புரிசையும் பொன் செய் கோபுரமும் 
நலம் கொள் பூ இயல் விதியும் நவ மணி குயின்ற 
துலங்கு மாளிகைப் பந்தியும் சூளிகை நிரையும். 	36 
1999
ஐம் புலங்களும் வைகலும் விருந்ததா வருந்த 
வெம்பு நால் வகை உண்டியும் வீணையும் சாந்தும் 
செம் பொன் ஆரமும் ஆடலின் செல்வமும் தெய்வப் 
பைம் பொன் மேகலை ஓவியப் பாவை ஒப்பாரும். 	37 
2000
படர்ந்த வார் சடை உருத்திரர் பணைத்து இறு மாந்த 
வடம் கொள் பூண் முலை உருத்திர மகளிரொடு அமரும் 
இடம் கொள் மாளிகைப் பந்தியும் இகல்விளை துன்பம் 
கடந்த செல்வமும் கவலை இல் போகமும் காட்டி. 	38 
2001
முண்டக ஆசனன் பதம் இது மூவுலகு அளந்த 
தண் துழாயவன் புரம் இது தனி முதல் வடிவம் 
கொண்டு வீறு சால் உருத்திரர் கோப்பதி இன்ன 
எண் திசா முகம் காவலர் உறை விடம் இவை காண். 	39 
2002
புலரும் முன் புனல் ஆடி நீறு ஆடி நம் புனிதன் 
இலகும் ஆலயம் வினக்கி நம் தன் பணி இயற்றி 
மலர் கொய்து ஆய்ந்தனர் தொடுத்து அரன் புகழ் செவி மடுத்து இவ் 
உலக வாணராய்ப் போகம் உற்று உறைகு நர் இவர்காண். 	40 
2003
தூயர் ஆகி ஐஞ் சுத்தி செய்து அகம் புறம் இரண்டின் 
நேயராய் விதி நெறியின் நான் முகமன் ஈர் எட்டால் 
காயம் வாய் மனம் ஒருமையால் அர்ச்சித்துக் கடவுள் 
நாயன் அரருகு உறைபதம் நண்ணினார் இவர் காண். 	41
2004
கிளர்ந்த காலினால் அங்கியை நிமிர்த்து மேல் கிடைத்து 
வளர்ந்த பிங்கலை இடை நடு வழி உகு மதியின் 
விளைந்த இன் அமுது உண்டு நம் விடையவன் வடிவம் 
குளம்தனில் குறித்து அவன் உருக் கொண்டவர் இவர்  காண். 	42 
2005
முக்கண் நாயகன் பொருட்டு என வேள்விகள் முடித்துத் 
தொக்க வேதியர் இவர் புனல் சாலை இத் தொடக்கத் 
தக்க பேர் அறம் புகழ் பயன் தமை நன்கு மதிக்கும் 
பொக்க மாறிய நிராசையால் புரிந்தவர் இவர் காண். 	43 
2006
	மறையின் ஆற்றினார் தந்திர மரபினான் மெய்யின் 
நிறையும் நீற்றினர் நிராமயன் இருந்த ஐந்து எழுத்தும் 
அறையும் நாவினர் பத்தராய் அரன் புகழ் கேட்கும் 
முறையினால் இவர் வினை வலி முருக்கினார் கண்டாய். 	44 
2007
மறைகளின் சத உருத்திர மந்திரம் நவின்றோர் 
நிறை கொள் கண்டிகை நீறு அணி நீரர் யாரேனும் 
குறி குணம் குலன் குறித்திடாது அன்பரைச் சிவன் என்று 
அறியும் அன்பினால் பிறவி வேர் அறுத்தவர் இவர் காண். 	45 
2008
ஆன் அஞ்சு ஆடிய பரம் சுடர் இறை சிவஞான 
தானம் செய்தவர் தருப்பணம் செய்தவர் சாம 
கானம் செய்தவற்கு ஆலயம் கண்டு தாபித்தோர் 
ஊனம் சேர் பிறப்பு அறுத்து வாழ் உத்தமர் இவர்காண். 	46 
2009
சிவனை அர்ச்சனை செய்பவர்க்கு இசைவன செய்தோர் 
அவன் எனக் குறித்து அடியரைப் பூசை செய்து ஆறு 
சுவைய இன் அமுது அருத்தினோர் தொண்டர் தம்  பணியே 
தவம் எனப் புரிந்து உயர்ச்சியைச் சார்ந்தவர் இவர்காண். 	47 
2010
ஆதி சுந்தரக் கடவுளுக்கு ஆலயம் பிறவும் 
நீதியால் அருச்சனை பிற பணிகளும் நிரப்பிப் 
பூதி சாதன வழி நிலம் புரந்து இவண் அடைந்த 
கோது இலாத நின் குடிவழிக் கொற்றவர் இவர்காண். 	48 
2011
என்று வேத்திரம் கொடு குறித்து எம் இறை நந்தி 
கொன்றை வேணியன் அடியர் தம் குழாத்தினைத் தேற்றி 
நின்று வீழ்ந்து வீழ்ந்து அஞ்சலி முகிழ்த்திட நெறியே 
சென்று வானவர் நாயகன் திரு முன்பு விடுத்தான். 	49 
2012
மறைகள் ஆகமம் வடிவு எடுத்து இரு புடை வாழ்த்த 
நறை கொள் யாழ் தழீஇத் தும்புரு நாரதர் பாட 
அறை கொள் வண்டு இமிர் கொம்பரின் அரம்பையர் ஆடக் 
குறைகொள் வானவர் பதம் கிடையாது இறை கொள்ள. 	50 
2013
மதங்க விழ்க்கும் ஆல் வரை முக மைந்தனும் சூரன் 
கதங்கவிழ்த்த வேல் கந்தனும் கருதலன் வேள்வி 
விதங்க விழ்த்த வாள் வீரனும் வெயின் முடித்தார் தேன் 
பதங்க விழ்ப்ப வீழ்ந்து ஏயின பணி வழி நிற்ப. 	51
2014
தூங்கு தானையை ஒதுக்கி வாய் துணைக் கரம் பொத்தி 
ஓங்கு மால் அயன் தம் குறை ஒதுங்கி நின்று உரைப்ப 
வாங்குவான் சிலை இந்திரன் முதல் திசை வாணர் 
தாங்கள் தாம்புரி காரியக் குறை நின்று சாற்ற. 	52
2015
எழுவினோடு தண்டு ஏந்தி வாய் மென்று எயிறு அதுக்கிக் 
குழுமு பாரிடத் தலைவரும் கோடி கூற்று ஒதுங்கி 
விழும முழ்கி மெய் பனித்திட விதிர்க்கும் முக்குடுமிக் 
கழுமுள் ஏந்திய கணத்தவர் கடை தொறும் காப்ப. 	53 
2016
	சித்தர் வானவர் தானவர் சாரணர் திணி தோள் 
வைத்த யாழினர் கின்னரர் மாதவர் இயக்கர் 
பைத்த பாரிடர் காருடர் பாதல வாணர் 
சுத்த யோகியர் முதல் கணத் தொகை எலாம் பரவ. 54
2017
இனி வரும் பிறப்பு அறுத்து எமைக் காத்தியால் எனத் தம் 
கனி அரும்பிய அன்பு எழு கருணை ஆர் அமுதைப் 
பனி வரும் தடம் கண்களால் பருகி மெய் பனிப்ப 
முனிவர் சங்கர சிவ சிவ என முறை முழங்க. 	55 
2018
வரம் தவாதன யாவர்க்கும் வரன் முறை வழங்கி 
முருந்தவா நகை மலைக் கொடி முகிழ் நகை அரும்பத் 
திருந்த ஆயிரம் கதிர் விடு சிங்க மெல் அணைமேல் 
இருந்த நாயகன் இருக்கை கண்டு இறைஞ்சினான் இறைவன். 	56 
2019
உரைகளும் தடுமாற மெய் உரோமமும் சிலிர்ப்பக் 
கரை இறந்த இன்னருள் பெரும் கடலில் அன்பு எனும் 
திரை இறந்தவாறு ஈர்த்திட மிதந்து போய்ச் செப்பின் 
வரை இறந்த ஆனந்த வார் அமுதை வாய் மடுத்தான். 	57 
2020
தன் புலன்களும் கரணமும் தன்னவே ஆக்கி 
அன்பு உடம்பு கொண்டு அவன் எதிர் அருள் சிவ லோகம் 
பின்பு பண்டு போல் மதுரையாப் பிராட்டியும் தானும் 
முன்பு இருந்தவாறு இருந்தனன் சுந்தர மூர்த்தி. 	58
2021
வேந்தர் சேகரன் வரகுணன் விண் இழி கோயில் 
ஏந்தல் சேவடி இறைஞ்சி நின்று இறை அருள் பெருமை 
ஆய்ந்த வாவு தன் அகம் புக இன்ப மோடு அன்பு 
தோய்ந்து ஆரையர் துளும்ப நாக் குழறிடத் துதிப்பான். 	59
2022
நாயினேன் தன்னை நடுக்கும் பழி அகற்றித் 
தாயின் நேர் ஆகித் தலை அளித்தாய் தாள் சரணம் 
சேயினேன் காணச் சிவலோகம் காட்டிப் பின் 
கோயில் நேர் நின்ற அருள் குன்றெ நின் தாள் சரணம். 	60 
2023
மாழ் ஆழ்ந்து செய்யும் வினை வழி போய் வல் நரகில் 
ஆழா அடியனேற்கு அன்பு தந்தாய் தாள் சரணம் 
ஏழ் ஆகி நான்கு வகையாய் எழுபிறப்பும் 
பாழாக என்னைப் பணி கொண்டாய் தாள் சரணம். 	61 
2024
வெம்கண் பழியின் வினையேனை வேறு ஆக்கித் 
திங்கள் குலக் களங்கம் தீர்த்தாய் நின் தாள் சரணம் 
அம் கண் சிவபுரம் உண்டு அன்புடையார்க்கு என்பதை   இன்று 
எங்கட்குக் காட்டி இசைவித்தாய் தாள் சரணம். 	61
2025
	என்ன ஏத்தி இன் அருண் முகத்து ஈறு இலா அன்பால் 
பின்னர் வேறு பல் பூசையும் பிறக்கு வித்து இருந்தான் 
மன்னர் ஏறு அடையார்க்கு ஒரு மடங்கலே அடல் வேல் 
தென்னர் ஏறு எனத் தோன்றிய வர குண தேவன். 	62
2026
என்ற தென் மலை முனிவனை இருடிகள் நோக்கி 
அன்று வாசவன் பழி கரி சாபம் அந்தணனைக் 
கொன்று தாயொடும் கூடிய கொடுவினை முதலாத் 
துன்று பாவமும் மதுரையில் தொலைத்தனன் அன்றோ. 	63 
2027
பரமன் எண் குணன் பசுபதி வரகுணன் பற்றும் 
பிரம வன் பழி இடை மருது இடை விட்டுப் பெயர 
வரம் அளித்தவாறு என்னைகொல் வள்ளலே இதனைத் 
திரம் உறப் புகல் எமக்கு என முனிவர் கோன் செப்பும். 	64 
2028
பூத நாயகன் சுந்தரன் புண்ணிய மூர்த்தி 
ஆதலால் அன்ன தலத்து உறை அடியவர் அஞ்சிப் 
பாதகம் செயாது ஒழுகு உறூஉம் படி நினைந்து இனைய 
தீது உறூஉம் பழிதனை இடை மருதினில் தீர்த்தான். 	65 
2029
என்ற அகத்திய முனி இறை இறை கொடுத்து இயம்ப 
நன்று எனச் சிரம் பணித்து மெய்ஞ் ஞான ஆனந்தம் 
துன்றி நற்றவர் சுந்தரச் சோதி சேவடிக் கீழ் 
ஒன்று அற்புத ஆனந்த உததியுள் குளித்தார்.	66 
2030
அன்ன தனித் தொல் மதுரை அன்று தொடுத்து இன்று எல்லை 
தன் அனையது ஆகிய தலங்கள் சிகாமணி ஆகிப் 
பொன் நகரின் வளம் சிறந்து பூ உலகில் சிவலோகம் 
என்ன இசை படப் பொலிந்தது ஏழ் இரண்டு புவனத்தும். 	67 

உலவாக்கோட்டை அருளிய படலம் சுபம் 
--------------------

  41. விறகு விற்ற படலம்  (2031 - 2100 )

2031
நெடியவன் பிரமன் தேட நீண்டவன் தென்னற்கு ஏழின் 
முடியது ஆம் சிவ லோகத்தைக் காட்டிய முறை ஈது ஐயன் 
படிமிசை நடந்து பாடிப் பாணன் தன் விறகு ஆளாகி 
அடிமை என்று அடிமை கொண்ட அருள் திறம் எடுத்துச் சொல்வாம்.	1 
2032
மன்றல் அம் தெரியல் மார்பன் வரகுணன் செங்கோல் ஓச்சிப் 
பொன் தலம் காவலானில் பொலியும் நாள் ஏமநாதன் 
என்று ஒரு விறல் யாழ்ப் பாணன் வட புலத்து இருந்தும் போந்து 
வென்றி கொள் விருதினோடும் விஞ்சை சூழ் மதுரை சார்ந்தான். 	2 
2033
பூழியர் பெருமான் கோயில் புகுந்து வேத்து அவையத்து எய்திச் 
சூழி மால் யானை யானைத் தொழுது பல் புகழ் கொண்டாடி 
ஏழ் இசை மழலை வீணை இடந்தழீ இச் சுருதி கூட்டி 
வாழியின் இசைத்தேன் மன்னன் அரும் செவி வழியப் பெய்தான். 	3 
2034
முகை உடைத்து அவிழ்ந்த மாலை முடித்தலை துளக்கித் தூசு 
பகல் அவிர் மணிப்பூண் நல்கிப் பல் உணாக் கருவி நல்கி 
அகன் மனை வேறு காட்டி அரசர் கோன் வரிசை செய்ய 
இகல் அறு களிப்பினோடு இசை வல்லான் இல்லில் புக்கான். 	4 
2035
மீனவன் வரிசை பெற்ற செருக்கினும் விருதினானும் 
மான மேல் கொண்டு தன்னோடு இன்னிசை பாடவல்ல 
தான யாழ்ப் புலவர் வேறு இங்கு இல் எனத் தருக்கும் செய்தி 
கோன் அறிந்து உழையர்க் கூவி பத்திரற் கொணர்திர்  என்றான். 	5 
2036
உழையரால் விடுக்கப் பட்ட பத்திரன் உவரிவென்றோன் 
கழல் பணிந்து அருகு நிற்பக் கௌரியன் நோக்கிப் பாணி 
பழகு இசை வல்லானோடும் பாடுதி கொல்லோ என்ன 
மழலை யாழ் இடம் தோள் இட்ட பாணர் கோன் வணங்கிச் சொல்வான். 	6 
2037
தென்னவர் பெரும யான் உன் திரு உள வலனும் கூடல் 
முன்னவன் அருளும் ஊட்டும் முயற்ச்சியான் முயன்றுபாடி 
அன்னவன் விருது வாங்கி அவனை வீறு அழிப்பன் என்றான் 
மன்னவன் நாளைப் பாடு போ என வரைந்து சொன்னான். 	7 
2038
இல் கண்ணே இசைவல்லா போய் இருந்துழி அனையான் பாங்கர் 
கற்கும் பாண் மக்கள் மல்ல ஆவணம் கவலை மன்றம் 
பொன் குன்றம் அனைய மாட மறுகு எங்கும் போகிப்  போகிச் 
சொல் குன்றா வகையால் பாடித் திரிந்தனர் வீறு தோன்ற. 	8 
2039
இவ் விசை கேட்டு நன்று என்று அதிசயித்து இசை வல்லான்பால் 
வவ்விசை மைந்தர் பாடும் வண்ணம் ஈது என்னை கெட்டேன் 
அவ்விசை வல்லான் பாடும் முறை எற்றோ அவனை நாளைச் 
செவ்விசை பாடி வெல்வது எவன் எனத் திவவுக் கோலான். 	9 
2040
மை அணி மிடற்றினானை மதுரை நாயகனை வந்தித்து 
ஐயனே அடியேற்கு இன்று உன் அருள் துணை செய்யல் வேண்டும் 
மெய்யனே என்று போற்றி வேண்டு கொண்டன்பு தோய்ந்த 
பொய்யறு மனத்தான் இல்லாம் புக்கு இனிது இருந்தான் இப்பால். 	10 
2041
வருத்தன் ஆகி வந்து இரந்தவன் இசைப் பகை மாற்ற 
விருத்தன் ஆம் விறகு ஆள் என விண் இழி விமானத்து 
ஒருத்தனான் அறிவு ஆகிய உண்மை ஆனந்தத் 
திருத்தனார் தமது இச்சையால் திரு உருக் கொள்வார்.	11 
2042
அழுக்கு மூழ்கிய சிதர் அசைத்து அவிர் சடை அமுதம் 
ஒழுக்கு வான்மதி வாங்கியே செருகியது ஒப்ப 
மழுக்கு கனல் வெள் வாய்க் குயம் வலம் படச் செருகி 
இழுக்கு தேய் செருப்பு அருமறை கடந்தான் ஏற்றி. 	12
2043
பழைய தோர் பொல்லாம் பொத்திய பத்தர் யாழ்க்கோன் தோள் 
உழைய தாகி விட்டு எருத்தலைத்து ஊசல் ஆடிய ஒண் 
குழைய காதினில் களவிணர்க் குறிய காய் தூக்கித் 
தழையும் வார்சிகை சரிந்திடச் சுமை அடை தாங்கி. 13 
2044
தறிந்த இந்தனம் தினந்தோறும் தாங்கி நீள் பங்கி 
பறிந்து தேய்ந்து அழுந்திய தலை உடையராய்ப் பரிந்து 
மறிந்த கங்கையும் பங்கு உறை மங்கையும் காணா 
தெறிந்த இந்தனச் சுமை திரு முடியின் மேல் ஏற்றி. 	14 
2045
என்பு தோன்றி ஊன் இன்றியே இளைத்த யாக்கையராய் 
அன்பு தோன்றியே கண்டவர் அகம் கனிந்து இரங்க 
வன்பு தோன்றிய மன மொழி கடந்த தாள் மலர் பார் 
முன்பு தோன்றிய தவத்தினாள் முடிமிசைச் சூட. 	15 
2046
திருமுகத்து வேர் அரும்ப வாய் குவித்து ஒலி செய்ய 
வருவர் கல் சுமை தாங்கி மேல் சார்த்து வார் மடு நீர் 
பருகுவார் எடுப்பார் தலை வெம்மை வேர்பறிய 
இருகை யாலடிக் கடி எடுத்து ஏந்தி ஊர் புகுவார். 	16 
2047
நடந்து கொள்ளுநர்க்கு அறவிலை பகர்ந்து நான் மாடம் 
மிடைந்த வீதியும் கவலையும் முடுக்கரு மிடைந்து 
தொடர்ந்த வேதமும் பிரமன் மால் சூழ்ச்சியும் பகலும் 
கடந்து போகி அவ் இசை வலான் கடைத் தலைச் செல்வார். 	17 
2048
வரவு நேர்ந்து அழைப்பவர் என ஆம்பல் வாய் மலர 
இரவு கான்று வெண்மதி நகைத்து எழ உயிர்த்துணைவன் 
பிரிவு நோக்கினார் எனக் கணீர் பில்கு தாமரையின் 
நிரைகள் கூம்பிடக் கதிரவன் குட கடல் நீந்த. 	18 
2049
பறவை வாய் அடைத்து அருகு அணை பார்ப் பொடும் பெடையைச் 
சிறகரால் அணைத்து இரும் பொழில் குடம் பையுள் செறிய 
நறவவாய்ப் பெடை உண்ட தேன் நக்கி வண்டு ஓடைப் 
பொறைகொள் தாமரைப் பள்ளியுள் புகுந்து கண் படுக்க.	19 
2050
புல் என் நீள் நிலைக் குரங்கினம் பொதும்பர் புக்கு உறங்க 
முல்லை யாய் மகா உய்த்தரக் கன்று உள்ளி முந்திக் 
கொல்லை அன் நிரை மனை தொறும் குறுகிடச் சிறுபுன் 
கல்வி மாணவச் சிறார் பயில் கணக்கு ஒலி அடங்க. 	20 
2051
புனைந்த வாழ் கடல் கரும் படாம் உடம்பு எலாம் போர்த்து 
வனைந்த பூண் முலை நிலமகள் துயில்வது மானக் 
கனைந்த கார் இருண் மெல் எனக் கவிதரப் பிரிவால் 
இனைந்த காதலர் நெஞ்சில் வேள் எரிகணை நாட்ட. 	21 
2052
திங்கள் வாள் நுதல் முயல் கறைத் திலகமும் சிவந்த 
மங்குல் ஆடையும் மயங்கு இருள் ஓதியும் வான்மீன் 
பொங்கும் ஆரமும் பொலிந்து தன் கொண்கனைப்  பொருப்பன் 
மங்கை தேடி வந்தாள் என வந்தது மாலை. 	22 
2053
எடுத்த இந்தனம் ஒருபுறத்து இறக்கி இட்டு ஊன்றி 
அடுத்த வன்புறம் திண்ணை மீது அமர்ந்து இளைப் பாறித் 
தொடுத்த இன்னிசை சிறிது எழீப் பாடினார் சுருதி 
மடுத்தி யார் அவன் பாடுவான் என்று இசை வல்லான். 	23 
2054
வண்டு அறை கொன்றையான் முன் வந்து நீ யாரை என்றான் 
பண் தரு விபஞ்சி பாணபத்திரன் அடிமை என்றான் 
முண்டக மலரோன் மாயோன் புரந்தரன் முதல் மற்ற ஏனை 
அண்டரும் தன் குற்றேவல் அடிமையாக் கொண்ட அம்மான். 	24
2055
கனி இசைக் கிழவன் தன் கீழ்க் கற்பவர் அனேகர் தம் முள் 
நனி இசைக் கிழமை வேட்டு நானும் அவ் வினைஞன் ஆனேன் 
தனி இசைக் கிழவன் நோக்கித் தலை எலாம் ஒடுங்க  மூத்தாய் 
இனியிசைக் கிழமைக்கு ஆகாய் என்று எனைத் தள்ளி  விட்டான். 	25
2056
வெவ் விறகு எறிந்து கட்டி விலை பகர்ந்தேனும் ஐய 
இவ்வயிறு ஓம்புகேன் இத் தொழில் பூண்டேன் என்ன 
நைவளம் தெரிந்த ஏம நாதனும் விறகு மள்ளா 
அவ்விசை ஒருகால் இன்னும் பாடு என ஐயன் பாடும். 	26 
2057
குண்டு நீர் வறந்திட்டு அன்ன நெடும் கொடிக் குறுங்காய்ப் பத்தர்த் 
தண்டு நீள் நிறத்த நல் யாழ் இடம் தழீஇ தெறித்துத்  தாக்கிக் 
கண்டு ஆடகம் திரித்துக் கௌவிய திவ விற் பாவ 
விண்டு தேன் ஒழு கிற்று என்ன விக்கி மென் சுருதி கூட்டி. 	27 
2058
விசை யொடு தானம் தோறும் விரல் நடந்து ஊசல் ஆட 
இசை முதல் ஏழில் பல் வேறு இன்னிசை எழும் சாதாரி 
அசை யோடு வீதிப் போக்கு முடுகியல் அராகம் யார்க்கும் 
நசைதரு நரம்பு கண்ட ஒற்றுமை நயம் கொண்டு ஆர்ப்ப. 	28 
2059
வயிறது குழிய வாங்கல் அழுமுகம் காட்டல் வாங்கும் 
செயிர் அறு புருவம் ஏறல் சிரம் நடுக்கு உறல் கண் ஆடல் 
பயிர் அரு மிடறு வீங்கல் பையென வாய் அங்காத்தல் 
எயிறு அது காட்டல் இன்ன உடல் தொழில் குற்றம் என்ப. 	29 
2060
வெள்ளை காகுளி கீழோசை வெடி குரல் நாசி இன்ன 
எள்ளிய எழாலின் குற்றம் எறிந்து நின்று இரட்டல் எல்லை 
தள்ளிய கழி போக்கு ஓசை இழைத்தன் நெட்டு உயிர்ப்புத் தள்ளித் 
துள்ளல் என்று இன்ன பாடல் தொழில் குற்றம் பிறவும் தீர்ந்தே. 	30 
2061
எழுது சித்திரம் போல் மன்னி இழும் எனும் அருவி ஓதை 
முழவு ஒலி கஞ்சம் நாதம் வலம் புரி முரலும் ஓசை 
கொழுதிசை வண்டின்று ஆரி என குணனும் வேரல் 
விழும் இலை சிரன் மீன் மேல் வீழ் வீழ்ச்சி போல் பாடல் பண்பும். 	31 
2062
பொருந்த மந்தரத் தினோடு மத்தி மந்தாரம் போக்கித் 
திருந்திய துள்ளல் தூங்கல் மெலிவது சிறப்பச் செய்து 
மருந்தன செய்யுள் ஓசை இசை ஓசை வழாமல் யார்க்கும் 
விருந்து எனச் செவியின் மாந்தப் பாடினார் வேத கீதர். 	32 
2063
விரைசார் மலரோன் அறியா விகிர்தன் 
அரசாய் மதுரை அமர்ந்தான் என்னே 
அரசாய் மதுரை அமர்ந்தான் அவன் என் 
புரை சார் மனனும் புகுந்தான் என்னே. 	33 
2064
பாடல் மறையும் தௌ¤யாப் பரமன் 
கூடல் கோயில் கொண்டான் என்னே 
கூடல் போலக் கொடி ஏனகமும் 
ஆடல் அரங்கா அமர்ந்தான் என்னே. 	34 
2065
நீல வண்ணன் தேறா நிமலன் 
ஆல வாயில் அமர்ந்தான் என்னே 
ஆல வாயான் அலரில் வாசம் 
போல் என் உளமும் புகுந்தான் என்னே. 	35 
2066
பாணர் தம்பிரானைக் காப்பான் பருந்தோடு நிழல் போக்கு என்ன 
யாழ் நரம்பிசை பின் செல்ல இசைத்த இன்னிசைத் தேன் அண்ட 
வாணர்தம் செவிக்கால் ஓடி மயிர்த்துனை வழியத் தேக்கி 
யாணரின் அமுத யாக்கை இசை மயம் ஆக்கிற்று அன்றே. 	36 
2067
தருக்களும் சலியா முந்நீர்ச் சலதியும் கலியா நீண்ட 
பொருப்பிழி அருவிக் காலும் நதிகளும் புரண்டு துள்ளா 
அருள் கடல் விலைத்த கீத இன்னிசை அமுதம் மாந்தி 
மருள் கெட அறிவன் திட்டி வைத்த சித்திரமே ஒத்த. 	37 
2068
வீணை கை வழுக்கிச் சோர்வார் சிலர் சிலர் விரல் நடாத்தும் 
யாணர் அம்பு எழலும் கண்டத்து எழாலும் வேறு ஆக வேர்ப்பர் 
நாண மோடு உவகை தள்ள நாத்தலை நடுங்கித் தங்கள் 
மாண் இழை அவர் மேல் வீழ் வார் விஞ்சையர் மயங்கிச் சில்லோர். 	38 
2069
போது உளான் பரமன் பாதப் போது உளான் ஆனான் வேலை 
மீது உளான் பரமானந்த வேலை மீது உள்ளான் ஆனான் 
தாது உளாங் கமலக் கண்போல் சதமகன் உடலம் எல்லாம் 
காது உளான் அல்லேன் என்றான் கண் உளான் கானம் கேட்டு. 	39 
2070
முனிவரும் தவத்தர் ஆதி முத்தர் மாசித்தர் அன்பன் 
துனி வரும் பழங்கண் தீர்ப்பான் சுந்தரத் தோன்றல் கீதம் 
கனிவரும் கருணை என்னும் கடலில் அன்பு என்னும் ஆற்றில் 
பனி வரும் கண்ணீர் வெள்ளம் பாய்ந்திட இன்பத்து ஆழ்ந்தார். 	40 
2071
ஊதி வேறு ஒதுங்கித் துன்ப உவரியுள் குளித்தார் தம்மில் 
கூடிவேறு அற்ற இன்பக் குளிர் கடல் வெள்ளத்து  ஆழ்ந்தார் 
நாடி வேறு இடைப் பிரிந்தார் மேல் மனம் நடாத்தி மேனி 
வாடி வேள் அலைப்பச் சோர்ந்து மம்மர் நோய் உழந்தார்  மண்ணோர். 	41 
2072
பைத் தலை விடவாய் நகம் பல் பொறி மஞ்ஞை நால்வாய் 
மத்தமான் அரிமான் புல்வாய் வல்லிய மருட்கை எய்தித் 
தத்தமாறு அறியாவாகி தலைத்தலை மயங்கிச் சோர 
இத்தகை மாவும் புள்ளும் இசை வலைப் பட்ட அம்ம. 	42 
2073
வன்தரை கிழிய வீழ்போய் வான் சினை கரிந்து நின்ற 
ஒன்றறி மரங்கள் எல்லாம் செவி அறி உடைய ஆகி 
மென்தளிர் ஈன்று போது விரிந்து கண் நீரும் சோர 
நன்று அறி மாந்தர் போல நகை முகம் மலர்ந்த மாதோ. 	43 
2074
வாழிய உலகின் வானோர் மனிதர் புள் விலங்கு மற்றும் 
ஆழிய கரணம் எல்லாம் அசைவு அற அடங்க ஐயன் 
ஏழ் இசை மயமே ஆகி இருந்தன உணர்ந்தோர் உள்ளம் 
ஊழியில் ஒருவன் தாள் புக்கு ஒடுங்கிய தன்மை ஒத்த. 	44 
2075
கண் நிறை நுதலோன் சாம கண்டத்தின் எழுந்த முல்லைப் 
பண் நிறை தேவ கீதம் சரா சர உயிரும் பாரும் 
விண் நிறை திசைகள் எட்டும் விழுங்கித் தன் மயமே ஆக்கி 
உள் நிறை உயிரும் மெய்யும் உருக்கிய இசை வல்லானை. 	45 
2076
சிந்தை தோயும் ஐம் பொறிகளும் செவிகளாப் புலன்கள் 
ஐந்தும் ஓசையா இசைவலான் இருந்தனன் ஆகப் 
பந்த நான்மறை நாவினால் பத்திரன் ஆளாய் 
வந்து பாடினார் இந்தனச் சுமையொடு மறைந்தார். 46 
2077
யான் அறிந்த சாதாரி அன்று இம்பருள் இதனை 
நான் அறிந்தது என்று ஒருவரும் நவின்றிலர் தேவ 
கான மீது அவற்கு உணர்த்தினோன் கடவுளே அன்றி 
ஏனை மானுடர் வல்லரோ இது வியப்பு என்னா. 	47
2078
இழுக்கி விட்ட இக் கிழமகன் இசை இதேல் அந்த 
வழுக்கு இல் பத்திரன் பாதல் எற்றோ என மதியா 
அழுக்கம் உற்று எழுந்து இசைவலான் அடுத்த தன் பண்டர் 
குழுக்களும் குலை குலைந்திட இருள் வழிக் கொண்டான். 	48 
2079
மடக்கு பல் கலைக் பேழையும் அணிக்கலம் பிறவும் 
அடக்கும் பேழையும் கருவியாழ்க் கோலும் ஆங்கே ஆங்கே 
கிடக்க மானமும் அச்சமும் கிளர்ந்து முன் ஈர்த்து 
நடக்க உத்தர திசைக்கணே நாடினான் நடந்தான். 	49 
2080
சிவிகை ஓர் வழி விறலியர் ஓர் வழி செல்லக் 
கவிகை ஓர் வழி கற்பவர் ஓர்வழி கடுகக் 
குவிகை ஏவலர் ஒருவழி கூட நாண் உள்ளத் 
தவிகை யோ வரும் ஒருவழி அகன்றிட அகன்றான்.	50 
2081
அன்று பத்திரன் கனவில் வந்து அடல் ஏற்று அழகர் 
இன்று பத்திர இசைவலான் இடை விறகு ஆளாய்ச் 
சென்று பத்திரன் அடிமையாம் என்று பாண்செய்து 
வென்று பத்திரம் செய்து நின் வேண்டுகோள் என்றார்.	51 
2082
குஞ்சி நாள் மலர் கொன்றையார் அங்ஙனம் கூறும் 
நெஞ்சினான் இனைப் பரிய சொல் கேட்டலும் நெஞ்சம் 
அஞ்சினான் இது செய்யவோ அடியனேன் மறைகள் 
கெஞ்சினாரை இன்று இரந்த வாறு என்று கண் விழித்தான். 	52 
2083
கண் மலர்ந்து எழு பத்திரன் கரை இலா உவகை 
உண் மலர்ந்து எழும் அன்பு கொண்டு ஊக்க வெம்கதிரோன் 
விண்மலர்ந்து எழு முன்பு போய் விசும்பு இழி கோயில் 
பண் மலர்ந்த நான் மறைப் பொருள் அடித்தலம் பணிந்தான்.	53 
2084
கடிய கானகம் புகுதவோ கட்டிய விறகை 
முடியில் ஏற்றவோ முண்டகத்தாள்கள் நொந்திட வந்து 
அடியனேன் பொருட்டு அடாதசொல் பகரவோ வஞ்சக் 
கொடியனேன் குறை இரந்தவா விளைந்ததே குற்றம். 	54 
2085
நெடிய னேன் முதல் வானவர் நெஞ்சமும் சுருதி 
முடியன் ஏகமும் கடந்த நின் முண்டகப் பாதம் 
செடியனேன் பொருட்டாக இச் சேண் நிலம் தோய்ந்த 
அடியனேற்கு எளிது ஆயதோ ஐய நின் பெருமை. 	55 
2086
நாத அந்தமும் கடந்த மெய்ஞ் ஞான ஆனந்த 
போதம் என்பர் அஃது இன்று ஒரு புடவி மானுடமாய் 
ஆதபம் தெற வெறிந்த இந்தனம் சுமந்து அடியேன் 
பேதை அன்பு அளவு ஆயதோ பெரும நின் உருவம். 	56 
2087
மறிந்த தெண் திரை கிடந்தவன் உந்தியில் வந்தோன் 
அறிந்த அன்று அரும் பொருள் வரம்பு அகன்று எழுவிசும்பும் 
செறிந்த அண்டமும் கடந்தது சிறியனேன் பொருட்டாத் 
தறிந்த இந்தனம் சுமந்ததோ தம்பிரான் முடியே. 	57 
2088
என்ன வந்தனை செய்து நின்று ஏத்தி அம் கயல் கண் 
மின் அமர்ந்த பங்கு ஒருவனை வலம் கொடு மீண்டு 
மன்னர் தம்பிரான் ஆகிய வரகுண தேவன் 
தன்னை வந்து அடி பணிந்தனன் தந்திரிக் கிழவோன். 	58
2089
வந்த ஏழ் இசைத் தலைமகன் வரவு அறிந்து அரசன் 
அந்த ஏழ் இசைக் கிழவனை அழை என உழை யோர் 
பந்த யாழ் மகன் இருக்கை போய்ப் பார்த்தனர் காணார் 
சிந்தை ஆகுலம் அடைந்தவன் போனவா தெரியார். 59
2090
எங்கு உளான் எனத் தேடுவார் இவர் எதிர் அயல்வாய் 
அங்கு உளார் சிலர் அறிந்த வாறு அறைகுவார் அவன் நேற்று 
இங்கு உளான் விறகு எடுத்து ஒரு முது மகன் இவன் பால் 
பொங்கும் ஏழ் இசைப் பத்திரன் அடிமையாய்ப் போந்தான். 	60 
2091
பாடினான் பின்பு பட்டது தெரிகிலேம் பானாள் 
ஓடினான் எனக் கேட்டலும் ஒற்றர் போய்க் கொற்றம் 
சூடினான் அவை அடைந்தவர் சொல்லிய வாறே 
ஆடினார் வியப்படைந்து அனுமானம் உற்று அரசன். 	61 
2092
தன் அடைந்த அத் தந்திரித் தலைவனை நோக்கி 
என்னவாறு அவன் போனவாறு இங்கு இனும் போன 
பின்னை யாது நீ செய்தனை என இசைப் பெருமான் 
தென்னர் கோன் அடி தொழுது தன் செய்தியை மொழிவான். 	62 
2093
நென்னல்வாய் அடியேன் நினது தாள் நிழல் நீங்கிப் 
பின்னல் வார் சடை மௌலி எம் பிரான் அடி பணிந்தேன் 
இன்னலார் குறை இரந்து மீண்டு இருக்கை புக்கு இருந்தேன் 
கன்னலார் மொழி பங்கர் என் கனவில் வந்து அருளி. 	63 
2094
ஓடி உன் பொருட்டாக நாம் விறகு எடுத்து உழன்று 
வாடி நின் பகைப் புறம் கடை வந்து சாதாரி 
பாடி வென்று நின் பகைவனைத் துரந்தனம் எனச் சொல் 
ஆடினார் விழித்தேன் இது நிகழ்ந்தது என்று அறைந்தான். 	64 
2095
ஏவல் மைந்தர் போய் விளங்கி வந்து இசைத்தலும் வீணைக் 
காவலன் கனா நிகழ்ச்சியும் ஒத்தலில் கைக்கும் 
பூ அலங்கலான் இஃது நம் பொன் நகர்க் கூடல் 
தேவர் தம்பிரான் திரு விளையாட்டு எனத் தௌ¤ந்தான். 	65 
2096
இகழ்ந்த கூற்று எறி சேவடிக்கு இடை அறா நேயம் 
திகழ்ந்த பத்திரன் அன்பையும் தேவரைக் காப்பான் 
அகழ்ந்த ஆழி நஞ்சு உண்டவன் அருளையும் வியந்து 
புகழ்ந்து போய் மதுரா புரிப் புனிதனைப் பணியா. 	66
2097
பத்தர் யாழ் இசைக் கிழவனைப் பனைக்கை மான் எருத்தில் 
வைத்து மாட நீள் நகர் வலம் செய்வித்து மலர்ந்த 
சித்தம் ஆழ்ந்திட வரிசை கண் மிதப்புறச் செய்து 
தத்து மான் தொடை தேரினான் தன் மனை புகுவான்.	67 
2098
தேவரும் தவமுனிவரும் தேவரில் சிறந்தோர் 
யாவரும் தமக்கு ஆத் செய இருப்பவர் இருதாள் 
நோவ வந்து உமக்கு ஆட் செய்து நும் குறை முடித்தார் 
அவரேல் உமக்கு அனைவரும் ஏவலர் அன்றோ. 	68 
2099
ஆதலால் எனக்கு உடையார் நீர் உமக்கு நான் அடியேன் 
ஈதலால் எனக்கும் உமக்குமொடு வழக்கு வேறிலை நான் 
ஓதல் ஆவது ஒர் குறை உளது இன்று தொட்டு உமக்கு 
வேத நாதனைப் பாடலே கடான் என விடுத்தான். 	69
2100
அரசன் நல்கிய வெறுக்கை பூண் ஆடைகள் பிறவும் 
பரசு நாவலர் மாணவர் யாவர்க்கும் பகிர்ந்து 
வரிசையால் இசைக் கிளையொடு மனையில் வந்து எய்திக் 
கரை செயா மகிழ் சிறந்து இசைக் காவலன் இருந்தான். 	70 

விறகு விற்ற படலம் சுபம் 
--------------------------- 

 42. திருமுகம் கொடுத்த படலம்  (2101 - 2130)

2101
முன்னவன் மதுரை மூதுர் முழுமுதல் இசைவலானை 
இன்னிசை பாடி வென்றது இன் உரை செய்தேம் அந்தத் 
தென்னவன் சேரன் மாடே திருமுகம் கொடுத்துப் பாணர் 
மன்னவன் தனக்கு செம் பொன் வழங்கிய வழக்கம் சொல்வாம். 	1
2102
இனி மதி எமக்கு ஈது என்னா யாழ் வல்லோன் அன்று தொட்டுப் 
பனி மதி மருமான் கோயில் பாண் இசைக் கிழமை நீத்துக் 
குனிமதி மிலைந்த நாதன் கோயில் முப்போதும் எய்திக் 
கனிமதி அன்பில் பாடும் கடப்படு நியமம் பூண்டான். 	2 
2103
இத் தொழில் அன்றி வேறு தொழில் இவற்கு இன்மையாலே 
பத்திரன் இலம்பாது எய்த பொறுப்பரோ பழனக் கூடல் 
சித்தவெம் அடிகள் வேந்தன் பொன்னறைச் செல்வம் வெளவிப் 
பத்தர் யாழ் இடத் தோள் ஏந்திப் பாடுவான் காணவைப்பார். 	3 
2104
சில பொலம் காசு சில் நாள் மணிக்கலன் சில நாள் செம்பொன் 
கலைவகை சில் நாள் அம்பொன் சாமரைக் காம்பு சில் நாள் 
அலர்கதிர் அரிமான் சேக்கை ஆடகத்தகடு சில் நாள் 
குலமணி வருக்கம் சில் நாள் கொடுத்திடக் கொண்டு  போவான். 	4
2105
கைவரும் பொருளைத் தந்த கள்வரும் தானும் அன்றி 
எவ் எவர் தமக்கும் தோற்றாது எரியில் இட்டு அழித்தும் சின்னம் 
செய்வன செய்தும் தன்னைச் சேர்ந்தவர் இரந்தோர் கைபார்த்து 
உய்பவர் பிறர்க்கு மாறாது உதவி உள் கவலை தீர்ப்பான்.	5 
2106
வைகலும் கொடுப்போர் பின் நாள் மறுத்தனர் ஆகப் போய்ப் போய்க் 
கை தொழுது இறைஞ்சி வாளா வரும் அவன் கலியின் மூழ்கி 
உய் வகை வேறு காணாது ஒக்கலும் ஒக்க வாடிக் 
கையறாவு அடைய நோனாது உறங்கினான் கனவின்  எல்லை. 	6 
2107
சித்த எம் பெருமான் வந்து செப்புவார் அப்பா நிம்பத் 
தொத்தவன் கோசம் தன்னில் தும்பி உண் கனியின் வெளவி 
இத்தனம் இன்று காறும் ஈந்தனம் எம்பால் அன்பு 
வைத்தவன் அறிந்தால் சங்கை மனத்தன் ஆய் விகற்பம் கொள்வான். 	7 
2108
மயல் அறக் கற்புக் காக்கும் மகளிர் போல் துறவு காக்க 
முயலும் யோகரில் உட்காப்பு முரசு எறி புறம் சூழ் காப்பும் 
கயல் இலச்சினையும் நிற்கக் கவர்ந்த அற்புதம் இக் கள்வன் 
உயிர் தொறும் ஒளித்து நின்ற ஒருவனோ வறியேன்  என்பான். 	8 
2109
கோமகன் இனைய செய்தி அறியும் மேல் கோசம்  காப்போர்க் 
காமுறு தண்ட நின் போல் அன்பகத்து எம்மை வைத்த 
தேம் மரு போந்தின் கண்ணிச் சேரமான் தனக்கு இப்போது 
நாம் ஒரு முடங்கல் தீட்டி நல்குவம் போதி என்னா. 	9 
2110
மறைக்கு உரை செய்த வாக்கான் 'மதி மலி புரிசை' என்னும் 
சிறப்பு இயல் சீர்சால் செய்யுள் பாசுரம் செப்பித் தீட்டிப் 
பிறைச் சடைப் பெருமான் நல்கி மறைந்தனன் பெரும்பாண்   செல்வன் 
உறக்கம் நீத்து ஆடிப் பாடி உவகை மாக் கடலில் ஆழ்ந்தான். 	10 
2111
வாங்கிய திருமுகம் மணிப் பட்டாடை இட்டு 
ஆங்கு இறை அடிபணிந்து அகன்று பத்திரன் 
ஓங்கிய கோயிலை வலம் கொண்டு ஒல்லென 
நீங்கி மேல் வரைப் புல நெறிக் கொண்டு ஏகுவான். 	11 
2112
கொல்லையும் குறிஞ்சியும் கொதிக்கும் வெம் பரல் 
கல்லதர் அத்தமும் கடந்து முள் புறப் 
பல் சுளைக் கனி அடி இடறப் பைப் பைய 
நல் வளம் கெழு மலை நாடு நண்ணினான்.	12 
2113
அலைகடல் நெடும் துகில் அந்த நாடு எனும் 
தலைமகள் தனக்கு வான் தடவு குன்று பூண் 
முலை என விளங்கின முகத்தில் தீட்டிய 
திலகமே ஆனது திரு வஞ்சைக் களம்.	13 
2114
அறமகள் ஆக்கமும் மலரின் மேய செம் 
நிறமகள் ஆக்கமும் நீதி சான்ற போர் 
மற மகள் ஆக்கமும் வடசொல் தென் கலைத் 
திறமகள் ஆக்கமும் சிறந்தது அந்நகர்.	14
2115
மண் புகழ் அந் நகர் மறுகின் மாது ஒரு 
தண் புனல் சாலையில் சார்ந்து உளான் இப்பால் 
விண் புகழ் நீதி அவ் வேந்தற்கு அன்றி இராக் 
கண்புனை நுதலினார் கனவில் தோன்றினார்.	15
2116
தென்னவன் மதுரையில் இருக்கும் சித்தர் யாம் 
நின் இடை வந்துளே நின்னைக் கண்டு தான் 
நன் நிதி வேண்ட நம் ஓலை கொண்டு நம் 
இன்னிசைப் பாண பத்திரன் இங்கு எய்தினான்.	16 
2117
மற்று அவற்கு அருநிதி கொடுத்து மன்ன நீ 
தெற்று என வரவிடுக என்று சித்தர் தாம் 
சொற்றனர் போயினார் சுரக்கும் தண் அளி 
ஒற்றை வெண் குடையினான் உறக்கம் நீங்கினான்.	17 
2118
கங்குல்வாய் கண்ட அக் கனவைப் பெண்ணை அம் 
தொங்கலான் தமரொடு சொல்லிச் சேல் கண்ணாள் 
பங்கினாள் திருமுகம் கொணர்ந்த பத்திரன் 
எங்கு உளான் கொல் எனத் தேட எண்ணுவான்.	18
2119
மற்று அவர் தமைத் துரீஇ வருக இல் லெனக் 
கொற்றவன் ஏவலோர் குறுகி மாடமும் 
தெற்றியும் நியமமும் மன்றும் சென்று சென்று 
எல்திகழ் மணி நகர் எங்கும் தேடுவார்.	19
2120
தரும நீர்ப் பந்தரில் இருக்கும் தந்திரி 
வரும் இசைக் கிழவனைக்கண்டு வல்லை போய்த் 
திரு மகற்கு உணர்த்தினர் சேனை யோடு எழீப் 
பெருமகன் பாணர்தம் பிரானை நண்ணினான்.	20 
2121
கண்டனன் முகிழ்த்த கைக் கமலம் சென்னி மேல் 
கொண்டனன் பாடினன் கூத்தும் ஆடினன் 
தண்டு என வீழ்ந்தனன் பின் தண் நறா 
வண்டு என மகிழ்ந்தனன் மன்னர் மன்னனே.	21 
2122
வாங்கினன் திருமுகம் மலர்க்கண் ஒற்றினன் 
தாங்கினன் முடிமிசைத் தாமம் போல் மகிழ் 
தூங்கினன் தடம் கணீர் துளிப்ப மெய் எல்லாம் 
வீங்கினன் பொடிப்பு எழ வேந்தர் வேந்தனே.	22 
2123
மின் அவிரும் செம் பொன் மணி மாடக் கூடல் மேய 
                     சிவன் யாம் எழுதி விடுக்கும் மாற்றம் 
நன்னர் முகில் எனப் புலவர்க்கு உதவும் சேர நரபாலன் 
                     காண்க தன் போல் நம்பால் அன்பன் 
இன் இசை யாழ்ப் பத்திரன் தன் மாடே போந்தான் 
                   இருநிதியம் கொடுத்து வர விடுப்பதுஎன்னத் 
தென்னர் பிரான் திரு முகத்தின் செய்தி நோக்கிச் சோர் 
       பிரான் களிப்பு எல்லை தெரியான் ஆகி. 23 
2124
பொன்னின் தளிகை மிசை வைத்துப் புழைக்கை மதமான் தலை ஏற்றி 
மன்னும் கொளை யாழ்ப்புலவனை முன் வைத்துப் பின்னே தான் இருந்து 
மின்னும் கதிர் கால் இணைக் கவரி வீசிப் பல வேறி யங் கலிப்பத் 
தென்னென் தளியார் இசைத்தார் ஆன் திருமா நகரை வலம் செய்யா. 	24 
2125
பஞ்சு தடவும் சீறடியார் பல மங்கலம் கொண்டு எதிர் போத 
மஞ்சு தடவு நீள் குடுமி மாடாமனையில் கொடு போகி 
நஞ்சு தடவு மணிகண்டன் அன்பன் தனை நன்னீர் ஆட்டி 
அஞ்சு தடவி ஓவியம் செய்து அமைத்த மணி மண்டபத்து ஏற்றி. 25 
2126
அம் பொன் தவிசு இட்டு அருச்சனை செய்து ஆறு  சுவையின் அமுது அருத்திச் 
செம்பொன் கலவை நறும் சாந்தம் தீம் பூ ஆதி முகவாசம் 
பைம்பொன் கலத்து வெள் இலை தீம் பழுக்காய் பிறவும் முறை நல்கி 
உம்பர்க்கு இறைவன் திருமுகத்தில் உய்ப்பது எனலால் உய்த்தும் என. 	26
2127
செம் பொன் அறையைத் திறந்து அழைத்துக் காட்டி  இனைய திரு எல்லாம் 
உம்பர் பெருமான் அடியீர் நீர் உடையீர் கவர்ந்து  கொள்மின் என 
இம்பர் நிழற்றும் வெண் குடையான் இசைப்ப எதிர் தாழ்ந்து இசைக் கிழவன் 
நம்பன் அருளுக்கு உரியீர் நீர் நல்கிற்று அமையும் எனக்கு என்ன. 	27 
2128
மன்னன் தான் எண்ணிய ஆற்றால் வழங்க வழங்க மறுத்து மறுத்து 
இன்னல் திரும் இசைக் கிழவன் இலங்கும் பொலம் பூண் இரு நிதியம் 
பொன் அம் சிவிகை கரி பரிமான் பொன் பட்டாடை பல பிறவும் 
தன்ன என்னும் அளவு ஆற்றால் தானே கொள்ளத் தார் வேந்தன். 	28 
2129
பின்னே ஏழ் அடி சேண் சென்று பெருமை சான்ற  வரிசையினால் 
தன் நேரிசையான் தனை விடுத்து மீண்டான் ஆகத் தமிழ்  மதுரை 
மின்னேர் சடையார் இசைத் தொண்டன் தானும் மீண்டு  வெயில் விரிக்கும் 
பொன்னேர் மௌலி நிதிக்கிழவன் போல மதுரை நகர்  புக்கான். 	29 
2130
வந்து மதுரைப் பெருமானை வணங்கிக் கொணர்ந்த நிதி  எல்லாம் 
இந்து மருமான் நகர் உள்ளார் யாவும் அறிய யாவர்க்கும் 
முந்தை வேத முதல்வர்க்கும் புலவோர் தமக்கு முறை  நல்கிச் 
சந்த யாழின் இசைப்பாணர் தருமம் அனையான் வைகினான். 	30 

திருமுகம் கொடுத்த படலம் சுபம் 
----------------------

 43. பலகை இட்ட படலம்   (2131 -2148 )
2131
கருத் துழாய் முகில் ஒருபால் கலந்து அவர் பத்திரற்கு நிதி 
திருந்து தார் உதியன் இடைத் திருமுகம் ஈந்து அளித்த இது 
வருந்தி யாழவன் இசைப்ப மழை தூங்கு நள் இரவில் 
இருந்து பாடு எனப் பலகை இட்டதூம் இனிப்பகர்வாம்.	1 
2132
முன்பு உடைய நாயகனை முப்போதும் புகுந்து இறைஞ்சி 
இன்பு உறும் ஏழ் இசைக் கிழவன் இரு நிதியம் அருளிய பின் 
அன்பு சிறந்து அரை இரவு அடைந்து பணிந்து அடல் விடையின் 
பின்புற நின்று ஏழ் இசையும் பாடி வரும் பேறு அடைவான். 	2 
2133
தொழும் தகை அன் பரும் தேவர் தொகுதிகளும் தொழத் திங்கள் 
கொழுந்து அலைய நதி அலையக் குனிக்கின்ற தனிக்  கடவுள் 
செழும் தரளச் சிவிகையின் மேல் தேவி திருப் பள்ளி யறைக்கு 
எழுந்து அருளும் போது பணிந்து ஏத்துவான் ஓர் இரவில். 	3 
2134
இன்னிசை யாழ்ப் பெரும் பாணன் எவ் இடையூறு அடுத்தாலும் 
தன் நியம நெறி ஒழுக்கம் தவான் என்பது உலகு அறியப் 
பொன் இயலும் சடை மௌலிப் புராணர் திருவிளை  யாட்டால் 
அன்னிலையில் கரும்கொண்மூ ஆர்த்து எழுந்த திசை  எல்லாம். 	4 
2135
தடித்து நிரை புடை பரப்பித் தடுமாறி திசை மயங்கத் 
துடித்து விடவாய் அரவம் சோர்ந்து சுருண்டு அளை  ஒதுங்க 
இடித்து உடுவின் கணம் புதைப்ப இருள் கான்று சலபதி  முன் 
முடிதிடுவான் வரவிடுத்த முகல் ஏழும் வளைந்த என. 	5 
2136
கரும் கடலை விசும்பு எடுத்துக் கவிப்பது என வெண் தாரை 
நெருங்கி இருளின் இருப்புக் கோன் நிரைத்த என நிறம் கருக 
ஒருங்கு சொரிந்து உள் உணரார் உள்ளம் போல் உள்  புறம்பு 
மருங் கொடு கீழ் மேல் என்று தெரியாத மயங்கு  இருள்வாய். 	6 
2137
மா மாரி இடை நனைந்து வருவானம் மாரி தனைப் 
பூ மாரி என நினைந்து திருக்கோயில் புகுந்து எய்திக் 
காமாரி தனைப் பணிந்து கருணை மாரியின் நனைந்து 
தே மாரி பொழிவது எனத் தௌ¢ விளி யாழ் வாசிப்பான். 	7 
2138
விடைக் கடவுள் பின்னின்று வீணை இடத் தோள் கிடத்திப் 
புடைத்து நரம்பு எறிந்து மிடற்று ஒலி போக்கிப் பொலம்   கொன்றைச் 
சடைக் கடவுள் செவி வழிபோய் அருள் பைங் கூழ் தலை எடுப்பத் 
தொடைத் தமிழின் இசைப் பாணிச் சுவை அமுத மடைதிறந்து. 	8 
2139
நரம்பு நனைந்து இசை மழுங்க நனைந்து உடலம் பனிப்ப  இசை 
வரம்பு ஒழுகு விரல் விறைத்து வலி வாங்க மயிர் சிலிர்ப்ப 
நிரம்பிய சேறு அடிபுதைப்ப நின்று நிறை அன்பின்  இசையாய் 
அரும்புதல் போல் என்பு உருக்கும் அமுத இசை பாடும் ஆல். 9 
2140
மாதர் நகையாய் மதுரேசர் உண் பலிக்கு எம் மனைவாய் வந்து 
காதன் முகத்து அரும்பிக் காட்டி என் சிந்தை கவர்ந்தார்  போலும் 
காதன் முகத்து அரும்பக் கையறவு தீரக் கலப்பேன் பாதி 
பேதை உருவாய் இருந்தார் நாணி விழித்து ஆவி  பிழைத்தேன் போலும். 10
2141
ஒண் நுதலாய் வெண் தலை கொண்டு உண் பலிக்கு நம் மனையின் ஊடேகூடல் 
கண் நுதலார் உள் ஆளக் கானம் இசைத்து என் உள்ளம் கவர்ந்தார் போலும் 
கண் நுதலார் பாடு அவி நயம் கண்டு ஆகம் கலப்பேன் பாதி 
பெண் உருவமாய் இருந்தார் வெள்கி விழித்து ஆவி பெற்றேன் போலும். 	11 
2142
ஐயரி உண் கண்ணாய் திருவால வாயுடையார் ஐயம் கொள்வான் 
மையன் நகை செய்து என் வனமுலையின் மேல் செம் கைவைத்தார் போலும் 
மைய நகை செய்வது என் வனமுலை மேல் கை வைப்ப மாழ்கிச் சோர்வேன் 
தையல் இடம் கண்டு நடு நடுங்கி விழித்து ஆவி     தரித்தேன் போலும்.	12 
2143
பாடுவார் இருவர்க்கு அன்று பரிசிலாக் கொடுத்த சங்கத் 
தோடுவார் செவியில் ஊட்டும் தொண்டு கண்டு இதன் 
மேல் நின்று பாடுவாய் உனக்கே இந்தப் பலகை என்று ஆழ்ந்த அன்பின் 
நாடுவார் விசும்பில் கூறி நகை மணிப் பலகை இட்டார். 	13 
2144
இறை அருள் ஆணை அஞ்சி இட்ட பொன் பலகை ஏறி 
நறை கெழு மதுர கீதம் பாடி நான் மறைகள் சூடும் 
அறை கழல் அகத்து உட்கொண்டு பலகையும் அம் கை கொண்டு
மறை வழி யாழ் வல்லோன் தன் மனைவயின் செல்லும் எல்லை. 	14 
2145
மின்னுமா மேகம் நீங்கி விசும்புவாய் விளங்கித் தென்றல் 
மன்னு மா மலய மேய மாதவன் குடித்த வைகல் 
பொன்னு மா மணியும் முத்தும் புலப்படக் கிடந்த வேலை 
என்ன மீன் விளங்கித் தோன்ற ஏகி இல் புகுந்தான் இப்பால். 	15 
2146
பாய் இருள் படலம் கீண்டு பரிதி கண் விழித்துச் செம் கை 
ஆயிரம் பரப்பி முந்நீர் அலைகடல் நீந்தும் எல்லை 
மாயிரு ஞாலம் காக்கும் வரகுணன் இரவு தங்கள் 
நாயகன் பாடற்கு ஈந்த நல் அருள் பரிசில் கேட்டான். 	16 
2147
இன்னிசைக்கு அரசை இட்ட பலகை மீது இருத்தி மன்னர் 
மன்னவன் இவனே எங்கள் மதுரை நாயகன் என்று உன்னி 
மின்னிவர் மணிப்பூண் நல்கி விளை நில மிகவும் நல்கி 
நன்னிதி வெறுப்ப நல்கி வரிசையான் நடாத்தி வந்தான். 	17 
2148
இறை அருள் வரிசை பெற்ற பத்திரனும் மேறு    உயர்த்தவரை நாற்போதும் 
முறையினால் வழிபட்டு ஒழுகுவான் ஆக முடிகெழு வரகுண வேந்து 
மறை முதல் அடிகள் வந்து வந்தனையால் வழுத்துவான் சில் பகல் கழிய 
நிறை பெரும் சுடரோன் திரு உரு அடைந்து நெறியினால்  சிவபுரம் அடைந்தான். 18 

பலகை இட்ட படலம் சுபம் 
--------------------

 44. இசைவாது வென்ற படலம்  (2149 - 2192)

2149
கூடல் அம் பதியில் ஆடக மேருக் கொடிய வில்குரிசில்  அடியவனுக்குப்
பாடலின் பரிசில் ஆகிய செம் பொன் பலகை இட்டபடி  பாடின மன்னான்
வீடரும் பொருவில் கற்புடையாள் ஓர் விறலி யைப் பரமன்  இறை அருள் பற்றி 
மாடகம் செறியும் யாழ் வழி பாதி வாது வென்ற வரலாறு இசைப்பாம். 	1
2150
வரகுணன் கதி அடைந்தபின் அம் பொன் மௌலி சூடிய    இராச ராசப் 
புரவலன் புவி மடந்தையை வேட்டுப் புயம் தழீஇக் கொடு    நயம் தரு நாளில் 
பரவு மன்பதை புரந்து ஒழுகும் அந்தப் பஞ்சவற்கு உரிய   அஞ்சன உண்கண் 
மரபின் வந்த மடவார் பலர் ஏனை மையல் செய்யும் மடவார் பலர் மாதோ. 	2 
2151
அன்ன போக மடாவாருள் ஒருத்தி அரசனுக்கு அமுதும் ஆவியும் ஆகும் 
மின்னலாள் மதுர கீதம் இசைக்கும் விஞ்சையின் துறை    வலாளவளுக்கும் 
பன்னக ஆபரணன் இன்னிசை பாடும் பத்திரன் பொருவில் கற்புடை யாட்கும் 
மன்னு கீத வினையால் இதன் மூள வழுதி காதல் மடமாது     பொறாளாய். 	3 
2152
பாடினிக்கு எதிர் ஒர் பாடினி தன்னைப் பாட விட்டிவள்      படைத்த செருக்கை 
ஈடழிப்பல் என எண்ணி எழீத் தன் இறை மகற்கு அஃது  இசைத்தலும் அந்தத் 
தோடிறப் பொருகயல் கணி நாடகன் சொன்ன வாறு ஒழுகு   மன்னவர் மன்னன் 
நாடி அத்தகைய விறலியை ஈழ நாட்டினும் வர வழைத்து  விடுத்தான். 	4
2153
பந்தயாழ் முதுகு தைவர விட்டுப் பாட லயம் இரு பக்கமும் மொய்ப்ப 
வந்த பாடினி மடந்தையும் மன்னர் மன்னனைத் தொழுது   ஓர் கின்னர மாதின் 
சந்த ஏழிசை மிழற்றினாள் தன்னை நோக்கி ஒருமின்னிடையாள் மேல் 
சிந்தைபோக்கி வரு தீப்பழி நோக்காத் தென்னருக்க அரசன் இன்னது செப்பும். 	5 
2154
பத்திரன் மனைவி தன்னை எம் முன்னர்ப் பாடுதற்கு 
                             அழை அதற்கு அவள் ஆற்றாது 
உத்தரம் சொலினும் யாம் அவள் சார்பாய் உனை 
                                விலக்கினும் விடாது தொடர்ந்தே 
சித்தம் நாணம் உற வஞ்சினம் இட்டுச் செல்லல் நில் 
                                என வளைந்து கொள் என்னா 
எய்த்த நுண் இடையினாளை இருக்கைக்கு ஏகி நாளை 
                                வருக என்று விடுத்தான். 	6 
2155
பின்னர் இன்னிசைப் பத்திரன் பெருந்தகை விறலி 
தன்னை அங்கு அழைத்து உளத்து ஒன்று புறத்து ஒன்று  சாற்றும் 
என்னோடு இன்னிசைப் பாடுவார் உளர் கொலோ இங்கு  என்று 
உன்னி வந்து இருக்கின்றனள் இசைவலால் ஒருத்தி. 	7 
2156
ஆடு அமைத் தடம் தோளினாய் அவளடும் கூடப் 
பாட வல்லையோ பகர் எனப் பாடினி பகர்வாள் 
கோடரும் தகைக் கற்பும் இக் கூடல் எம் பெருமான் 
வீடரும் கருணையும் எனக்கு இருக்கையால் வேந்தே.	8 
2157
பாடி வெல்வதே அன்றி நான் பரிபவம் உழந்து 
வாடுவேன் அலேன் என்று உரை வழங்கலும் மதுக்கால் 
ஏடு வார்குழல் அவளையும் இருக்கை உய்த்து இருந்தான் 
நீடு வார் திரைப் பொருனை அம் தண் துறை நிருபன். 	9
2158
மற்றை வைகல் அவ் இருவரைப் பஞ்சவன் மதுரைக் 
கொற்றவன் தன் அவை இடை அழைத்து நேர் குட்டிக் 
கற்ற ஏழ் இசை கேட்கு முன் கலத்தினும் போந்த 
வெற்றி வேல் மதர் நெடும் கணாள் விறலியை வைதாள். 	10 
2159
குற்றம் எத்தனை எத்தனை குணங்கள் யாழ்க் கோலுக்கு 
உற்ற தெய்வம் ஏது இசைப்பது எவ் உயிர் உடம்பு உயிர்  மெய் 
பெற்ற ஓசை எவ் அளவைக்கு உத்தரம் பேசி 
மற்ரு என்னோடு பாடில்லையேல் வசை உனக்கு என்றாள். 	11
2160
இருமையும் பெறு கற்பினால் இயம்புவாள் கலத்தின் 
வரும் அரும் பெறற் கல்வியும் வாதின் மேல் ஊக்கப் 
பெருமையும் பலர் விரும்புறு பெண்மையின் செருக்கும் 
திருமகன் சபை அறியவாய் திறக்க வேண்டாவோ.	12 
2161
நெய் உண் பூம் குழல் மடவரான் இன்னொடும் வாது 
செய்யும் பூசலுக்கு எதிர் அலால் தீயவாய் திறந்து 
வையும் பூசலுக்கு எதிரலேன் மானம் விற்று உன் போல் 
உய்யும் பாவையரே அதற்கு எதிர் என உரைத்தாள்.	13 
2162
வென்றி மீனவன் விலக்குவான் போல் எதிர் விலக்கித் 
துன்று தார் குழல் மடந்தை மீர் பாடுமின் தோற்றோர் 
வென்ற மாதரார்க்கு அடிமையாய் விடுவதே சபதம் 
என்று மானம் உண்டாக்கலும் ஈழ காட்டு அரிவை.	14 
2163
முந்தி யாழ் இடம் தழீஇக் குரல் வழி முகிழ் விரல் போய் 
உந்தவே பெருமித நகை உள் கிடந்து அரும்பச் 
சந்த ஏழ் இசை இறை மகன் தாழ் செவிக்கு அன்பு 
வந்த காதலால் மழையின் அமுது என ஆர்த்தாள். 	15 
2164
வீணை வாங்கினள் மாடகம் முறுக்கினள் விசித்து 
வாண் நரம்பு எறிந்து இரு செவி மடுத்தனர் இயக்கர் 
நாண மெல் விரல் நடை வழி நாவிளை அமுதம் 
பாணர் கோமகன் விறலியும் பலர் செவி நிறைத்தாள்.16 
2165
அரசன் உட்கிடை அறிந்திலர் அவைக் களத்து உள்ளார் 
விரைசெய் வார் குழல் பாடினி பாடலை வியந்தார் 
புரைசை மானிரைப் பூழியன் இலங்கையில் போந்த 
வரை செய் குங்குமக் கொங்கையாள் பாடலை மகிழ்ந்தான். 	17 
2166
தென்னவன் உள் கோள் எல்லை தெரிந்தனர் வையத்து உள்ளார் 
அன்னவன் புகழ்ந்த வாறே புகழ்ந்தனர் அவளைத் தானே 
முன்னவன் அருளைப் பெற்று மும்மையும் துறந்தோர் ஏனும் 
மன்னவன் சொன்னவாறே சொல்வது வழக்காறு அன்றோ. 	18 
2167
பொன் தளிர் அனையாள் மையல் புதுமது நுகர்ந்து தீது 
நன்று அறியாத கன்னி நாடவன் அனவையை நோக்கி 
இன்று ஒரு நாளில் தேரத் தக்கதோ இது என்று அந்த 
வென்று அடு வேல் கணாரைப் போம் என விடுத்தான்  மன்னோ. 	19 
2168
மருவிய ஆயம் ஏத்த விருந்தினாள் மனைவந்து எய்திப் 
புரவலன் தனது பாட்டைப் புகழ்ந்ததே புகந்தது ஆகப் 
பெருமிதம் தலைக் கொண்டாள் அப் பெரும் களிப்பு அடைந்து மஞ்சத்து 
திரு மலர் அணை மேலார் வந்து இளைத்து இனிது இருந்தாள் இப்பால். 20 
2169
வணங்கு உறு மருங்கில் கற்பின் மடவரல் மதங்கி தானும் 
அணங்கு இறை கொண்ட நெஞ்சன் அம் கயல் கண்ணி  பாகக் 
குணம் குறி கடந்த சோதி குரை கழல் அடிக்கீழ் எய்தி 
உணங்கினள் கலுழ் கண்ணீர் ஒதுங்கு நின்று இதனைச் சொன்னாள். 	21
2170
தென்னவன் ஆசி வையம் செய்ய கோல் செலுத்திக் காத்த 
மன்னவ வழுதி வார வழி வழக்கு உரைப்பது ஆனான் 
அன்னவன் கருத்துக்கு ஏற்ப அவையரும் அனையர் ஆனார் 
பின் நடு நிலைமை தூக்கிப் பேசுவார் யாவர் ஐயா. 22
2171
உன் அருள் துணை செய்து என் பால் உறு கண் நோய் துடைப்பது என்ன 
மின் அனாய் நீயே நாளை வெல்லும் மா செய்தும்  அஞ்சேல் 
என்ன ஆகாய வாணி ஈறு இலான் அருளால் கேட்டு 
மன்னரும் கற்பின் ஆடன் மனை புகுந்து இருந்தான் மன்னோ. 	23 
2172
அன்று போல் மற்றை ஞான்றும் அழைத்தனன் பாடல் <கேட்டுக் 
குன்று போல் புயத்தான் தென்னன் கூறிய வாறே கூற 
மன்று உளார் பலரும் அன்ன வண்ணமே சொன்னார் கேட்டு 
நின்ற பாண் மடந்தை பாண்டி நிருபனை நோக்கிச் சொல்வாள். 	24 
2173
தென்னர் ஏறு அனையாய் ஞால மனு வழிச் செங்கோல் ஓச்சும் 
மன்னர் ஏறு அனையாய் வார வழக்கினை ஆதலால் நீ 
சொன்னவாறு அவையும் சொல்லத் துணிந்தது துலை நா  அன்ன 
பன்னக ஆபரணர் முன் போய்ப் பாடுகேம் பாடும் எல்லை. 	25 
2174
இருவரேம் பாட்டும் கேட்டுத் துணிந்து இவள் வென்றாள்  என்னா 
ஒருவர் சந்நிதியில் சொன்னால் போதும் என்று உரைத்தாள்  பாண்டித் 
திரு மகன் அனைய வாறே செய்மினீர் செய்மின் என்ன 
மருவளர் குழலினார் தம் மனை புகுந்து இருந்தார் பின்  நாள். 	26
2175
தென்றல் நாடனும் மந்திரச் செல்வரும் 
நன்று தீது உணர் நால் வகைக் கேள்வியோர் 
ஒன்ற ஏகி ஒளி விடு வெள்ளி மா 
மன்ற வாணர் மா மண்டபத்து எய்தினார்.	27 
2176
எய்தி அம் மடமாதரை இங்கு உறச் 
செய்திர் என்னத் திருமகன் ஏவலோர் 
நொய்தின் ஓடி நொடித்து அழைத்தா ரொடு 
மை திகழ்ந்த விழியார் வருவர் ஆல்.	28 
2177
படிமையார் தவப் பாடினி வந்து எனக்கு 
அடிமையாவள் இன்று ஐயம் இன்றால் எனக் 
கொடுமையார் மனக் கோட்டச் செருக் கொடும் 
கடுமையாக வந்தாள் கலத்தின் வந்தாள்.	29
2178
கற்பின் மிக்கு எழு கற்பும் கருத்தினில் 
சிற் பரஞ் சுடர் சேவடி மேல் வைத்த 
அற்பு மிக்கு எழ மெல்ல வந்தாள் அரோ 
பொற்பின் மிக்கு உள பத்திரன் பொன் அனாள்.	30 
2179
அலங்கு ஆ ரமோடு அங்கதம் ஆதி பல் 
கலன்கள் தாங்கிக் கலைஞர் குழாத்து இடை 
இலங்கு மாட மதுரைக்கு இறைவரும் 
புலம் கொள் நாவலர் போல் வந்து வைகினார்.	31 
2180
அந்த வேந்து அவை தன்னில் அரும் கலம் 
வந்த வேய்த் தடம் தோள் இசை மாதராள் 
முந்த வேத்திசை பாடினாள் முந்தை யோர் 
சிந்தை வேட்டு ஒன்றும் செப்பினர் இல்லை ஆல்.	32 
2181
வீணை தோள் இடன் ஏந்திய வெண் மலர் 
வாணி பாட இருக்கையின் வைகியே 
யாழ் நரம்பு எறிந்து இன்னிசை ஓர்ந்து எழீப் 
பாணர் கோமகன் பன்னியும் பாடும் ஆல்.	33
2182
குடங்கை நீரும் பச்சிலையும் இடுவார்க்கு இமையாக் குஞ்சரமும் 
படம் கொள் பாயும் பூ அணையும் தருவாய் மதுரைப் பரமேட்டி 
படம் கொள் பாயும் பூ அனையும் கையில் படுதலை கொண்டு 
இடங்கள் தோறும் இரப்பாய் என்று ஏசுவார்க்கு என் பேசுவனே. 	34 
2183
தேனார் மொழியார் விழிவழியே செல்லாதவர்க்கே வீடு என்று 
நானா வேதப் பொருள் உரைத்தாய் நீயே மதுரை நம்பரனே 
நானா வேதப் பொருள் உரைத்தாய் நீயே பாதி நாரி உரு 
ஆனாய் என்று பிறர் பழித்தால் அடியேன் விடை ஏது அறைவேனே. 	35 
2184
வரதன் ஆகி எவ் உயிர்க்கும் மாயா விருத்தி வலி அடக்கிச் 
சரதம் ஆன வீட்டு இன்பம் தருவாய் மதுரைத் தனி முதலே 
சரதம் ஆன வீட்டு இன்பம் தருவாய் வீடு பெறுவார் போல் 
விரத யோக நிலை அடைந்தாய் என்பார்க்கு என் நான்  விளம்புவனே. 	36 
2185
கண் நுதல் மதுரைப் பிரானை இவ்வாறு கருதிய பாணியால்  கனிந்து 
பண் நுதல் பரிவட்டு அணை முதல் இசைநூல் பகர் முதல்  தொழில் இரு நான்கும் 
எண் உறுவார் தல் வடித்து இடன் முதல் ஆம் எட்டு   இசைக் காரணமும் பயப்ப 
மண்ணவர் செவிக்கோ வானவர் செவிக்கும் ஆக்கினாள் விளை அமுதம். 	37 
2186
இடையினோடு ஏனைப் பிங்கலை இயக்கம் இகந்து மூலம் ஒடுத்து இயக்கி 
நடு உறு தொழிலால் பிரம நந்திரம் நடைபெற இசைக்கும்   உள் ஆளாம் 
மிடறு வீங்காள் கண் இமைத்திடாள் எயிறு வெளிப் படாள் புருவம் மேல் இமிராள் 
கொடிறு அது துடியாள் பாடலும் அது கேட்டு அனைவரும்  குதூகலம் அடைந்தார். 	38 
2187
கன்னி நாடு உடையான் கைதவன் எனும் பேர்க் காரணம்   தேற்றுவான் எனத்தான் 
இன்னிசை அறிஞனாகியும் முன்போல் இயம்புவான் ஒரு படு கின்றான் 
முன்னவன் அருளால் தன் மனக் கோட்ட முரண் கெடப்    பொதுமையான் நோக்கி 
இன்னவள் தானே வென்றனள் என்றோன் இனையவாறு  அனைவரும் மொழிந்தார். 39 
2188
கரி உரை மொழிந்த கைதவன் இலங்கைக் கைதவப்  பாடினி கழுத்தில் 
புரிகுழல் மாதை இருத்து என இருத்தும் போதுமை இடம்  கரந்து இருந்த 
அரிய நாவலர் ஈது அற்புதம் ஈது அற்புதம் என  அறைந்தவை காண 
விரிகதிர் மின் போல் மறைந்தனர் யாரும் வியந்தனர்  பயந்தனன் வேந்தன். 	40
2189
செம் கண் ஏறு அழகர் ஆடல் ஈது என்றே யாவரும்  தௌ¤ந்தனர் ஏத்தி 
அம் கண் நாயகர் தம் கருணையின் திறனும் அடியவர் அன்பையும் தூக்கித் 
தம் கணார் அருவி பெருக ஆனந்தத் தனிப் பெரும்  சலதியில் ஆழ்ந்தார் 
வங்கம் மேல் வந்தாள் பிடர் மிசை இருந்த மாண் இழை   விறலியை மன்னன். 	41 
2190
இறக்குவித்து அவட்கு முந்த முத்தாரம் எரிமணிக் கலன்    துகில் வரிசை 
பெறக் கொடுத்தேனை அவட்கு உள் மகிழ்ச்சி பெறச் சில வரிசை தந்து அவையில் 
சிறக்க வந்து ஒருங்கு வைகி வான் இழிந்த தெய்வதக்  கோயில் புக்கு இருந்த 
அறக் கொடி இடம் சேர் பெரும் புல வோர்க்கு அரும் கலன் ஆதிகள் நல்கா. 42 
2191
மன்னவர் வலிகள் எல்லாம் தெய்வத்தின் வலிமுன் நில்லா 
அன்ன மா தெய்வம் செய்யும் வலி எலாம் அரண் மூன்று  அட்ட 
முன்னவன் வலிமுன் நில்லா எனப்பலர் மொழிவது எல்லாம் 
இன்ன பாண் மகளிற் காணப்பட்டது என்று இறும்பூது       எய்தா. 	43 
2192
மின் இயல் சடையினானை விடை கொடு வலம் செய்து  ஏகி 
இன்னியம் இயக்கம் செய்ய எழில் கொடு தன் கோயில்   எய்தித் 
தொல் நிதி பெற்றான் போலச் சுகுண பாண்டியனைப் பெற்று 
மன்னிய மகிழ்ச்சி வீங்க வைகினானன் இராசராசன். 44 

இசைவாது வென்ற படலம் சுபம் 	 	 
----------------

 45. பன்றிக் குட்டிக்கு முலை கொடுத்த படலம்  (2193- 2255)

2193
இருளைக் கந்தரத்தில் வைத்தோன் தன் இடத்து என்றும் அன்பின் 
தெருளைத்தந்து அவட்கு மாறாத் தெரிவையை இசையால்    வெல்ல 
அருளைத் தந்து அளித்த வண்ணம் அறைந்தனம் தாயாய்ப் பன்றிக் 
குருளைக்கு முலை தந்து ஆவி கொடுத்தவாறு எடுத்துச்    சொல்வாம். 	1
2194
முறை என இமையோர் வேண்ட முளைத்த நஞ்சாய் இன்று    சான்றாய் 
உறை என மிடற்றில் வைத்த உம்பரான் மதுரைக்கு ஆரம் 
திறை என எறி நீர் வைகைத்து எற்கது குரு இருந்த 
துறை என உளது ஓர் செல்வத் தொல் மணி மாடமூதூர். 	2 
2195
தரு நாதன் ஆதி வானோர் தம் குரு இருந்து நோற்பக் 
குரு நாதன் எனப் பேர் பெற்றுக் கோது இலா வரம் தந்து ஏற்றில் 
வருநாதன் சித்திரத் தேர் வலவனார் உடனே கஞ்சத் 
திரு நாதன் பரவ வைகி இருக்கும் அச் சிறந்த ஊரில். 	4 
2196
சுகலன் என்று ஒரு வேளான் அவன் மனை சுகலை    என்பாள் 
இகல் அரும் கற்பினாள் பன்னிரு மகப் பெற்றாள் செல்வப் 
புகல் அரும் செருக்கால் அன்ன புதல்வரைக் கடியார் ஆகி 
அகல் அரும் களிப்பு மீதூர் அன்பினால் வளர்க்கும்  நாளில். 	5 
2197
தந்தையும் தாயும் மாயத் தறுகண் மிக்கு உடையார் ஆகி 
மைந்தரும் வேட ரோடு கூடி வெம் கானில் வந்து 
வெம் தொழில் வேட்டம் செய்வார் வெயில் புகாப் புதர்  கீழ் எய்தி 
ஐந்து அவித்து இருந்து நோற்கும் குரவனை அங்குக்  கண்டார். 	6 
2198
கைத்தலம் புடைத்து நக்குக் கல்லும் வெம் பாலும் வாரி 
மெய்த்தவன் மெய்யில் தாக்க வீசினார் வினையை வெல்லும் 
உத்தமன் விக்கம் செய்தார் தவத்தினுக்கு உவர் என்று   உன்னிச் 
சித்தா நொந்து இனைய வஞ்சத் தீயரைச் செயிர்த்து    நோக்கா. 7 
2199
தொழும் தொழில் மறந்து வேடத் தொழில் உழந்து உழல்   வீர் நீர் மண் 
உழும் தொழில் உடைய நீரால் பன்றியின் உதரத்து எய்திக் 
கொழும் தொழில் அனைய ஏன குருளையாய்த் தந்தை     தாயை 
இழந்து அலம் உறுமின் என்னா இட்டனன் கடிய சாபம். 	8
2200
பாவத்தை அனைய மைந்தர் பன்னிருபேரும் அஞ்சிச் 
சாவத்தை ஏற்று எப்போது தணிவது இச் சாபம் என்ன 
ஆவத்தை அகற்றும் ஈசன் அருள் கழல் நினைந்து வந்த 
கோவத்தை முனிவு செய்தக் கடவுளர் குரவன் கூறும். 	9 
2201
என்னை ஆளுடைய கூடல் ஏக நாயகனே உங்கள் 
அன்னையாய் முலைதந்து ஆவி அளித்து மேல் அமைச்சர்  ஆக்கிப் 
பின்னை ஆனந்த வீடு தரும் எனப் பெண் ஓர் பாகன் 
தன்னை ஆதரித்தோன் சொன்னான் பன்னிரு தனயர்      தாமும். 	10 
2202
தொன்மைசால் குரு இருந்த துறை அதன் புறத்த ஆன 
பன்மைசால் கான வாழ்க்கைப் பன்றிகட்கு அரசாய் வைகும் 
தன்மைசல் தனி ஏனத்தின் தன் பெடை வயிற்றில் சென்று 
வன்மை சால் குருளை ஆகிப் பிறந்தனர் வழக்கான்  மன்னோ. 	11 
2203
ஆன நாள் ஒருநாள் எல்லை அரசருக்கு அரசன் ஆன 
மீனவன் மதுரை நீங்கி மேல் திசைக் கானம் நோக்கி 
மானமா வேட்டம் செய்வான் மத்தமா உகைத்துத் தண்டாச் 
சேனை தன் புறம் பே மொய்ப்பச் செல்கின்றான் செல்லும் எல்லை. 	12 
2204
மா வழங்கு இடங்கள் தேர வல்ல தோல் வன்கால் ஒற்றர் 
பாவடிச் சுவடு பற்றிப் படர்ந்து நாறு அழல் புலால் வாய்த் 
தீ விழி உழுவை ஏனம் திரி மருப்பு இரலை புல்வாய் 
மேவிடம் அறிந்து வல்லே விரைந்து வந்து எதிரே    சொன்னார். 	13 
2205
மறத்துறை வேட்ட மாக்கள் வல்லை போய் ஒடி எறிந்து 
புறத்துவார் வலைகள் போக்கி நாய் அதன் புறம்பு போர்ப்ப 
நிறைத்து மா ஒதுக்கி நீட்டும் படைஞராய் நிரை சூழ்ந்து       நிற்ப 
அறத்துறை மாறாக் கோலான் ஆனைமேல் கொண்டு நிற்ப. 	14 
2206
சில்லரித் துடி கோடு எங்கும் செவிடு உறச் சிலையா நிற்பப் 
பல்வகைப் பார்வை காட்டிப் பயில் விளி இசையா நிற்பர் 
வல்லியம் இரலை மையன் மான் இனம் வெருளா நிற்ப 
வில் இற வலித்து வாங்கி மீளி வெம் கணைகள் தூர்த்தார். 	15 
2207
செறிந்த மான் முறிந்த தாள் சிதைந்த சென்னி செம்புனல் 
பறிந்தவாறு வெள் நிணம் பரிந்து வீசு கை இறா 
மறிந்த ஏழு உயர்ந்த வேழம் மாண்ட எண்கு வல்லியம் 
பிறிந்த ஆவி யோடும் வாய் பிளந்தவாய் விழுந்ததே. 	16
2208
தொட்ட புல் கிழங்கு வாடை தொட விரைந்து கண்ணியுள் 
பட்டவும் பொறித்து வைத்த பார்வை வீழ்ந்து அடுத்தவும் 
கட்டி இட்ட வலை பிழைத்து ஞமலி கௌவ நின்றவும் 
மட்டிலாத ஒட்டிநின்ற மள்ளர் வேலின் மாய்ந்தவே. 	17 
2209
பட்டமா ஒழிந்து நின்ற மற விலங்கு பல் சில 
வட்டமா வளைந்து உடுத்த வலையின் உந்தி அப்புறத்து 
எட்டி நின்ற கொலை ஞர் மேல் எதிர்ந்து மீள்வ வெயில்  வளைந்து 
ஒட்டினாரை மலையும் மாப் பொறிக்கணங்கள் ஏத்தவே. 	18 
2210
வல்லியம் துளைத்து அகன்று மான் துளைத்து அகன்று   வெம் 
கல் இயங்கு எண்கினைத் துளத்து அகன்று கயவு வாய் 
வெல் இன்பம் துளைத்து மள்ளர் விட்ட வாளி இங்ஙனம் 
சொல்லினும் கடிந்து போய்த் துணித்தமா அளப்பு இல. 		19 
2211
மடுத்த வாளியில் பிழைத்து வலையை முட்டி அப்புறத்து 
அடுத்த மானை வெளவி நாய் அலைத்து நின்ற ஆதிநாள் 
உடுத்த பாசவினையினின்று உய்கு வாரை ஒய் எனத் 
தடுத்த வா விளைத்து நின்ற தையலாரை ஒத்தவே. 	20 
2212
மதியை நேர் வகிர்ந்து கௌவி அனைய வான் மருப்பு    வெங் 
கதிய வேழம் மீது தாது காலு நீல முகையின் நீள் 
நுதிய வேல் நுழைந்து செம் புண் நூழில் வீழு முதிர நீர் 
முதிய கான வரையின் மீது மொய்த்த தீயை ஒத்தவே. 	21 
2213
மள்ளர் ஓசை துடியினோன் ஓசை வாளிபோய்த் 
தள்ள வீழ் விலங்கின் ஓசை தப்பி ஓடும் மானின் மேல் 
துள்ளு நாய் குரைக்கும் ஓசை கான மூடு தொக்கு வான் 
உள் உலா உடன்று ஒலிக்கும் உருமின் ஓசை புரையுமால். 	22 
2214
இன்ன வேறு பல் விலங்கு எலாம் மலைத் இலங்குவேல் 
மன்னர் ஏறு தென்னர் கோ மகன் குடக்கின் ஏகுவான் 
அன்னபோது ஓர் ஏனம் அரசு இருக்கும் அடவி வாய் 
முன்னர் ஓடி வந்து நின்று வந்த செய்தி மொழியும் ஆல். 	23 
2215
எங்களுக்கு அரசே கேட்டி இங்கு உள மிருகம் எல்லாம் 
திங்களுக்கு அரசன் கொன்று வருகிறான் என்று செப்ப 
வெம் களிப்பு அடைந்து பன்றி வேந்தனும் அடுபோர்   ஆற்றச் 
சங்கை உற்று எழுந்து போவான் தன் உயிர்ப் பெடையை  நோக்கா. 	24
2216
இன்று பாண்டியனை நேரிட்டு அரும் சமர் ஆடி வென்று 
வன்திறல் வாகையோடு வருகுவன் ஏயோ அன்றிப் 
பொன்றுவன் ஏயோ நீ உன் புதல்வரைப் பாதுகாத்து 
நன்று இவண் இருத்தி என்ன நங்ககைப் பேடு இன்ன   கூறும். 	25 
2217
ஆவி அங்கு ஏக இந்த வாகம் இங்கு இருப்பதே இப் 
பாவியோ மேல் நாள் அந்தப் பறழினை வகுத்த தெய்வம் 
மாவ அமர் ஆடி வென்று வருதியேல் வருவேன் அன்றி 
நீ விளிந்து இடத்து மாய்வேன் நிழலுக்கும் செயல் வேறு   உண்டோ. 	26 
2218
போதுகம் எழுக என்னாப் பொருக்கு என எழுந்து நீலத் 
தாது உறழ் எனப் பாட்டி தன் புடை தழுவிச் செல்லும் 
பேது உறழ் பறழை நூக்கிப் பின் தொடர்ந்து அணைந்து  செல்லக் 
காது எயிற்று எறுழி வேந்தன் கால் என நடந்தான் அன்றே. 	27 
2219
பல் வகைக் சாதி உள்ள பன்றியில் கணங்கள் எல்லாம் 
வெல் படைத் தறுங்கண் சேனை வீரராய் முன்பு செல்லச் 
செல் எனத் தெழித்துச் செம் கண் தீயுக மானம் என்னும் 
மல்லர் வாம் புரவி மேல் கொண்டு எழுந்தனன் வராகவீரன். 	28 
2220
முன்படு தூசி ஆக நடக்கின்ற முரட் கால் பன்றி 
மல் படு சேனை நேரே வருகின்ற மன்னர் மன்னன் 
வெற்படு தடம் தோள் வன் தாள் வீரர் மேல் சீறிச் செல்லப் 
பிற்பட ஒதுங்கி வீரர் பெய்தனர் அப்பு மாரி. 29 
2221
சொரிந்தன சோரி வெள்ளம் சொரிந்தன வீழ்ந்த யாக்கை 
சரிந்தன குடர்கள் என்பு தகர்ந்தன வழும்பு மூளை 
பரிந்தன சேனம் காகம் படர்ந்தன உயிரும் மெய்யும் 
பிரிந்தன ஏன நின்ற பிறை மருப்பு ஏன வீரர். 	30 
2222
பதைத்தனர் எரியில் சீறிப் பஞ்சவன் படைமேல் பாய்ந்து 
சிதைத்தனர் சிலரைத் தள்ளி செம்புனல் வாயில் சோர 
உதைத்தனர் சிலரை வீட்டி உரம் பதை படக் கோடு  ஊன்றி 
வதைத்தனர் சிலரை நேரே வகிர்ந்தனர் சிலரை மாதோ. 	31 
2223
தாள் சிதைந்தாரும் சில்லோர் தலை சிதைந்தாரும் சில்லோர் 
தோள் சிதைந்தாரும் சில்லோர் தொடை சிதைந்தாரும்  சில்லோர் 
வாள் சிதைந்தாரும் சில்லோர் வரை அறுத்து அலரோன்    தீட்டும் 
நாள் சிதைந்தாரும் சில்லோர் நராதிபன் சேனை வீரர். 	32 
2224
கண்டனர் கன்னி நாடு காவலன் அமைச்சர் சீற்றம் 
கொண்டனர் முசல நேமி கூற்று என வீசி ஆர்த்தார் 
விண்டனர் மாண்டார் சேனை வீரரும் அனைய எல்லைப் 
புண் தவழ் எயிற்று வேந்தைப் புடைநின்ற பேடை   நோக்கா. 	33 
2225
ஏவிய சேனை எல்லாம் இறந்தன இனி நாம் செய்யல் 
ஆவது என் வாளா நாமும் அழிவது இங்கு என்னை தப்பிப் 
போவதே கருமம் என்று புகன்ற அத் துணையை நோக்கிச் 
சாவதை அஞ்சா ஏனத் தனி அரசு ஒன்று சாற்றும். 34 
2226
நுண் அறிவு உடையர் ஆகி நூலொடு பழகினாலும் 
பெண் அறிவு என்பது எல்லாம் பேதைமைத்து ஆதலால் உன் 
கண் அறிவு உடைமைக்கு ஏற்ற காரியம் உரைத்தாய்     மானம் 
எண் அறிவு உடை யோர்க் எல்லா இழுக்கு உடைத்து   அன்றோ ஈதால். 	35 
2227
தூங்கு இருள் வறுவாய்ச் சிங்கம் இரண்டு உறை துறையின்    மாடோர் 
ஆங்கு இரு மருப்புக் கேழல் வந்து நீர் பருகி மீளும் 
வீங்கு இருள் உடல் கார் எனும் ஒன்று உறை துறையில்   வீரத்து 
ஆங்கு இரு மடங்கல் நீர்க்குத் தலைப்பட அஞ்சும்    அன்றே. 	36 
2228
அத்திட மரபின் வந்து பிறந்து உளேன் ஆதலாலே 
கைத்திடு தாரான் வீரம் கவர்ந்து திசை திசையும் வானும் 
வைத்திட வல்லேன் அன்றி மடந்திட வல்லேன் ஆகில் 
பொய்த்திடும் உடம்பே அன்றி புகழ் உடம்பு அழிவது உண்டோ. 	37 
2229
நீநில் எனத் தன் பெடை தன்னை நிறுத்தி நீத்து என் 
கானில் என வாழ் கருமாவின் கணங்கள் எல்லாம் 
ஊனில் உயிர் உண்டனம் என்று இனி ஓடல் கூடல் 
கோனில் என ஆர்ப்பவன் போலக் கொதித்து நேர்ந்தான்.   	38 
2230
நிலத்தைக் கிளைத்துப் பிலம் காட்டி நிமிர்ந்த தூள்வான் 
தலத்தைப் புதைப்பத் தனியேன் வரவு நோக்கி 
வலத்தைப் புகழ்ந்தான் வியந்தான் சிலைவாங்கி வாளிக் 
குலத்தைச் சொரிந்தான் பொருனைத் துறைக் கொற்கை   வேந்தன். 	39 
2231
குறித்துச் செழியன் விடு வாளியைக் கோல வேந்தன் 
பறித்துச் சில வாளியை வாய் கொடு பைம்புல் என்னக் 
கறித்துச் சில வாளியை கால் கொடு தேய்த்துத் தேய்த்து 
முறித்துச் சில வாளியை வாலின் முறித்து நின்றான். 	40 
2232
மானம் பொறாது மதியின் வழி வந்த வேந்தன் 
தானம் பொறாது கவிழ்க்கும் புகர்த் தந்தி கையில் 
ஊனம் பொறாத முசலம் கொடுத்து ஏறி உய்த்தான் 
ஏனம் பொறாது ஆர்த்து இடி யேற்றின் எழுந்தது அன்றே. 	41 
2233
தந்திப் பொருப்பைத் துணிக்க என்று அழன்று சீற்றம் 
உந்திக் கதலிக் கொழும் தண்டு என ஊசல் கையைச் 
சிந்திப் பிறைவாள் எயிறு ஓச்சித் சிறைந்து வீட்ட 
முந்திக் கடும் தேர் மிசைப் பாய்ந்தனன் மூரித்தாரான். 	42 
2234
திண் தேர் மிசை நின்று அடல் நேமி திரித்து விட்டான் 
கண்டு ஏன வேந்தன் விலக்கிக் கடும் காலில் பாய்ந்து 
தண் தேர் உடையத் தகர்த்தான் பரி தன்னில் பாய்ந்து 
வண்டு ஏறு தாரான் விட வேலை வலம் திரித்தான். 	43 
2235
சத்திப் படைமேல் விடு முன்னர்த் தறுகண் வீரன் 
பத்திச் சுடர் மாமணித் தார்ப் பரிமாவின் பின் போய் 
மொத்திக் குடர் செம்புனல் சோர முடுகிக் கோட்டால் 
குத்திச் செகுத்தான் பொறுத்தான் அலன் கூடல் வேந்தன். 	44 
2236
மண்ணில் குறித்து வலிக்கண்டு வராக வேந்தை 
எண்ணித் தலையில் புடைத்தான் கை இருப்புத் தண்டால் 
புண்ணில் படு செம் புனல் ஆறு புடவி போர்ப்ப 
விண்ணில் புகுந்தான் சுடர் கீறி விமான மேலால். 	45 
2237
வேனில் கிழவோனில் விளங்கி வியந்து வானோர் 
தேனில் பொழி பூ மழை பெய்ய நனைந்து தெய்வக் 
கானத்து அமுது உண்டு இருகாது களித்து வீர 
வானத்து அமுது உண்டு அரமங்கையர் கொங்கை    சேர்ந்தான். 	46
2238
பின் துணை ஆய பெடைத் தனி ஏனம் 
என் துணை மாய இருப்பது கற்போ 
வென்றிலன் ஏனும் விசும்பு அடை வேனால் 
என்று இகல் வேந்தை எதிர்த்த உருத்தே. 	47 
2239
விறல் நவில் பேட்டை விளிப்பது வேந்தர்க்கு 
அறன் அல வென்றவன் ஆள் வினை மள்ளர்க்கு 
இறை மகன் ஆன சருச்சரன் என்று ஒர் 
மறமகன் நேர்ந்து அமர் ஆட வளைந்தான்.	48 
2240
2240.	நனி பொழுது ஆட அமர் ஆடினான் நஞ்சிற்
கனி சினவன் பெடை காய்சின வேடத் 
தனி மகனை தரை வீட்டி தனது ஆற்றல் 
இனி இலை என்ன விளைத்து உயிர் சோர்வான்.	49 
2241
இரும்பு செய் தண்டினை இம் என ஓங்கிப் 
பொரும் படை சென்னி புடைத்து விளிந்தான் 
விருந்தினர் ஆய் இருவோரும் விமானத்து 
அரும் திறல் வானம் அடைந்தனர் அன்றே. 50 
2242
வன் திறல் மன்னவர் மன்னவன் உந்தன் 
பொன் திகழ் மா நகர் புக்கனன் இப்பால் 
பன்றி விழுந்து பருப்பதம் ஆகா 
நின்றது பன்றி நெடும் கிரி என்ன. 	51 
2243
அன்று தொடுத்து அதனுக்கு அது பேராய் 
இன்றும் வழங்குவது இம்பரின் அந்தக் 
குன்றில் அரும் தவர் விஞ்சையர் கோபம் 
வென்றவர் எண் இலர் வீடு உற நோற்பார்.	52 
2244
என்று கூறிய அரும் தமிழ்க்கு இறைவனை நோக்கித் 
துன்று மாதவர் அறிவிலாச் சூகர உருவக் 
குன்றின் மீது இருந்தவர் எலாம் கோதற நோற்று 
நின்ற காரணம் யாது எனக் குறு முனி நிகழ்த்தும்.	53 
2245
வேனில் வேள் என விளங்கு விச்சாதரன் என்னும் 
தான யாழ் மகன் புலத்தியன் தவத்தினுக்கு இடையூறு 
ஆன பாண் செயப் பன்றியாச் சபித்தனன் அறவோன் 
ஏனம் ஆகுவோன் உய்வது என்று எனக்கு என முனிவன். 	54 
2246
மன்னர் மன்னன் ஆம் தென்னவன் வந்து நின் வனத்தில் 
துன்று பல்வகை விலங்கு எலாம் தொலைத்து உனை  மாய்க்கும் 
பின்னர் இவுரு பெறுக எனப் பணித்தனன் இயக்கன் 
அன்னவாறு வந்து இறந்து பின் பழ உரு அடைந்தான். 	55
2247
ஆய புண்ணிய விஞ்சையன் ஆகமாய்க் கிடந்த 
தூய நீர் ஆதலால் அவ்வரை மீமிசைத் துறந்த 
பாய கேள்வியர் இறை கொளப் பட்டது எவ் உயிர்க்கும் 
நாயனார் மதுரே நயந்து அவண் உறைவார். 56 
2248
என்று அகத்தியன் விடை கொடுத்து இயம்பினன் இப்பால் 
பன்றி ஏற்றையும் பாட்டியும் பைம் புனத்து இட்டுச் 
சென்று அவிந்தபின் பன்னிரு குருளையும் திகைப்பு உற்று 
அன்று அலக்கண் உழந்தமை யார் அளந்து உரைப்பார். 	57 
2249
ஓடுகின்றன தெருமரல் உறுவன நிழலைத் 
தேடுகின்றன தாய் முலைத் தீய பால் வேட்டு 
வாடு கின்றன ஆக வெம் பசி நனி வருத்த 
வீடுகின்றன வெயில் சுட வெதும்பு கின்றன ஆல்.	58 
2250
இன்ன வாறு இவை அணங்கு உறு எல்லை வேல் வல்ல 
தென்னர் ஆகிய தேவர்கள் தேவர் அம் கயல் கண் 
மின்னனாள் ஒடு மின் அவிர் விமானம் மீது ஏறி 
அன்ன கானகத்து இச்சையால் ஆடல் செய்து இருந்தார். 59 
2251
ஏனம் என்பறழ் உறுகண் நோய்க்கு இரங்கினார் இச்சை 
ஆன அன்பு தந்து அத் துயர் அகற்றுவான் ஈன்ற 
மான அன்புடைப் பெடையின் வடிவு எடுத்து அயரும் 
கான வன் பறழ் கலங்கு அஞர் கலங்க நேர் வந்தார். 	60 
2252
கிட்டுகின்ற தம் தாய் எதிர் குட்தியும் கிட்டி 
முட்டுகின்றன மோப்பன முதுகு உறத்தாவி 
எட்டு கின்றன கால் விசைத் தெரிவன நிலத்தை 
வெட்டு கின்றன குதிப்பன ஓடுவ மீள்வ. 	61 
2253
ஏனம் இன்னமும் காண்ப அரிதாகிய ஏனம் 
ஆன மெய்ம் மயிர் முகிழ்த்திடத் தழுவி மோந்து  அருளினன் 
மான மென் முலை அருத்தி மா வலனும் வன் திறனும் 
ஞானமும் பெருந் தகையும் நல் குணங்களும் நல்கா. 	62 
2254
துங்க மா முகம் ஒன்றுமே சூகர முகமா 
அங்கம் யாவையும் மானுட ஆக்கைய ஆக்கிக் 
கங்கை நாயகன் கடவுளர் நாயகன் கயல் கண் 
மங்கை நாயகன் கருணை ஆம் திரு உரு மறைந்தான்.	63 
2255
இம்மை இப்பவத் தன்னையாய் இனிவரு பவமும் 
செம்மை செய்த சேதனத்தையும் கேதனம் செய்தார் 
எம்மை எப்பவத்து ஆயினும் எனைப் பல உயிர்க்கும் 
அம்மை அப்பராய்க் காப்பவர் அவர் அலால் எவரே.	64 

பன்றிக் குட்டிக்கு முலை கொடுத்த படலம் சுபம் 
-------------------	 

 46. பன்றிக் குட்டிகளை மந்திரிகளாக்கிய படலம்  (2256 -2273 )

2256
தந்தை தாய் இழந்து அலமரு குருளையத் தாயாய் 
வந்து நாயகன் முலை கொடுத்து அருளிய வகையீது 
அந்த வாறு இரு மைந்தரு மந்திரர் ஆகி 
எந்தையார் சிவபுரம் புகுந்து இருந்தவாறு இசைப்பாம். 	1
2257
ஆதி நாயகன் திரு உரு மறைந்தபின் அனைய 
கோது இல் ஆறு இரண்டு ஏனம் ஆக் குமரரும் காலைச் 
சோதி ஆறு இரண்டு அருக்கர் போல் தோன்றி அப் பொருப்பில் 
ஓதி ஆய்ந்த பல் கலைஞராய் ஒருங்கு வீற்று இருந்தார். 	2 
2258
அனையராய் அவர் வைகு நாள் அறைபுனல் கூடல் 
புனித நாயகன் அருள் திறம் உயிர்க்கு எலாம் பொதுவாய் 
இனிய ஆவன என்பதை யாவரும் தேற 
வனிதை பால் மொழி மங்கைதன் மணாளனை வினவும். 	3 
2259
வெவ் விலங்கினும் வெய்யவாய் அசேதன விலங்காம் 
இவ் விலங்கே இற்றேம் என குருளைகட்கு இரங்கிக் 
கை விலங்கினை எய்த நீ கருணையாய் முலை தந்து 
இவ்விலங்கு அறிவகற்றியது யாது என இறைவன்.	4 
2260
அகில வேதமும் ஆகம பேதமும் நம்மைச் 
சகல சிவ தயாபரன் என்று உரை சால்பால் 
இகலில் சேதன அசேதனம் ஆகிய இரண்டும் 
புகலில் வேறு அல எமக்கு அவை பொதுமைய அதனால். 	5 
2261
தாய் இழந்து வெம் பசித்து அழல் அகம் சுடத் தழன்று 
காயும் மா தபம் புறம் சுடக் கான் இடைக் கிடந்து 
தீயும் ஏனம் மென் குருளைக்கு தெருமர இரங்கி 
ஆயும் ஆய் முலை அளித்து உயிர் அளித்தனம் அதனால். 	6
2262
அளவு இல் ஆற்றலும் திறனும் நல் அரும் பெறல் கல்வி 
விளைவும் ஞானமும் கிடைத்தனர் மீனவற்கு இனிமேல் 
வளைவு இலாத கோல் அமைச்சராய் வளம் பல பெருக்கிக் 
களைவு இல் பாசம் நீத்து எம்பெரும் கணத்தவர் ஆவார். 7 
2263
என்று நாயகன் நாயகிக்கு இறை கொடுத்து இயம்பி 
அன்று மீனவன் கனவில் வந்து அரச கேள் பன்றிக் 
குன்றில் ஏன மா முகத்தராய்ப் பன்னிரு குமரர் 
வென்றி வீரராய் வைகுநர் மிக்க அறிவுடையார்.	8 
2264
அவரை நின் கடைக் அமைச்சராக் கோடி என்ற அளவில் 
சிவ பரம் சுடர் அருள் செயச் செழியர் கோ வேந்தன் 
கவலரும் களிப்பு உடையனாய்க் கண் மலர்ந்து எழுமான் 
தவழ் நெடும் திரைக் கரும் கடல் தத்தி நீந்து எல்லை. 	9
2265
மாண்ட கேள்வி சால் மந்திரர்க்கு உணர்த்தி அம் மலை  மேல் 
காண்ட ஏனமா வீரரைக் கொணர்க எனக் கருணை 
பூண்ட காவலன் அமைச்சரும் போய் அவர்க் கண்டு 
வேண்ட வீரரும் ஈண்டினார் மீனவன் திருமுன். 	10 
2266
வந்து இறைஞ்சிய வராக மா மைந்தரை நேர் கண்டு 
அந்தம் இல் களிப்பு அடைந்து வேந்து அமைச்சியல்    கிழமை 
தந்து வேறு பல் வரிசையும் தக்க வா நல்கிக் 
கந்து சீறிய கடகரிக் கைதவன் பின்னர். 	11 
2267
பழைய மந்திரக் கிழார் மடப்பாவை போல் வாரை 
விழவு சால் கடி மங்கலம் விதியினால் புணர்த்தி 
அழகு இதாம் என நடத்தினான் அனையரும் வீரக் 
கழலினாற்கு ஒரு கவயமும் கண்ணுமாய் நடப்பார்.	12 
2268
உடம்பு ஆறு இரண்டில் உயிர் ஒன்று என ஒன்றி    இயைவாய் 
விடம்பாய் அரவும் விழுங்கும் இரை ஒத்து நெஞ்சம் 
திடம் பாடு கொள்ள வினை வாங்கிச் செழியன் கல்வி 
இடம் பாடு நல்கும் பயன் போல் மகிழ்வு எய்த நின்றார். 13 
2269
நல் ஆவின் பாலில் நறும் தேன் கலந்து என்னப் பல் நூல் 
வல் ஆரும் ஆகி மதி நுட் பரும் ஆகிச் சோர்வில் 
சொல்லால் அடையார் மனமும் களிதூங்கச் சொல்லிப் 
பல்லார் பிறர் சொல் பயன் ஆய்ந்து கவர வல்லார். 	14 
2270
பழை யேம் இறையுள் கொளப்பட்டம் என்று ஏமாப்பு  எய்தார் 
உழை யேவல் செய்யும் சிறார் போல ஒதுங்கி வேந்தன் 
விழைவு ஏது அதனை விடம் போல் வெறுத்து வெஃகார் 
அழல் போல் அணுகார் அகலார் நிழல் அன்ன நீரார். 	15 
2271
மறுக்கும் செயல் நீத்து நடக்கையின் வையத் தோரை 
ஒறுக்கும் பொருளும் பணி கேட்கையின் ஒன்னலாரைச் 
செறுக்கும் பொருளும் கவரார் விளை செல்வ மாக்கள் 
இறுக்கும் பொருளே இறைவற்கு இவர் ஈட்டும் செல்வம்.	16 
2272
மறத் தாம வேலான் மனக் கொள்கை தன் நெஞ்சு மள்    வான 
நிறத்தாடி நீழல் எனத் தோற்றம் நிறுத்து மற்ற 
அறத்து ஆறு எனில் ஆற்று வார் அன்று எனில் ஆக்கம்    ஆவி 
இறத்தான் வரினு மனத்தானும் இழைக்க ஒண்ணார். 	17 
2273
இன்னவாறு ஒழுகும் பன்னிரு வோரும் ஈகையும் தருமமும்    புகழும் 
தென்னர் கோ மகற்கு வைகலும் பெருகத் திசை எலாம்     விசயம் உண்டாக்கிப் 
பன்னக ஆபரணன் சிவபுரம் அடைந்து பரன் கண நாதருள்    கலந்து 
மன்னி வீற்று இருந்தார் மன்னர் மன்னவனும் 
      வான் பதம்    அடைந்து வீற்று இருந்தான். 18
 
பன்றிக் குட்டிகளை மந்திரிகளாக்கிய படலம் சுபம் 	 	 
-------------------

 47. கரிக் குருவிக்கு உபதேசம் செய்த படலம்  (2274 -2296 )

2274
வரிக்கு உருகிப் பத்திரற்குப் பலகை இட்ட மணி கண்டன் 
அரிக்குருளை வடிவான அடல் வீரர்க் அரசன்பார்
பரிக்கும் அமைச் சியல் அளித்த பரிசு உரைத்தாம் பசுபதி  யாற் 
கரிக்குருவி குரு மொழி கேட்டு அருள் அடைந்த கதை     பகர் வாம். 	1 
2275
மன்னவன் இராச ராசன் வானவர்க்கு அரசன் ஆன 
பின்னவன் குமரன் ஆன பெருவலி மடங்கல் அன்னான் 
துன்னலர் அடுபோர் சாய்க்கும் சுகுண பாண்டியன் நீர்  ஞாலம் 
இன்னல் தீர்த்து அறக் கோல் ஓச்சி ஈரங் குடை நிழற்றும்     நாளில். 	
2276
ஆற்றல் சால் ஒருவன் மேல் நாள் ஆற்றவும் அறனே   ஆற்றி 
மாற்றம் இல் சிறிது பாவம் செய்த தன் வலத்தால் வந்து 
தேற்றம் இல் கயவாய் ஆகிச் செனித்தலால் காகம் ஆதி 
கூற்று என ஊற்றம் செய்யக் குருதி சோர் தலையது ஆகி. 	3 
2277
புட்கு எல்லாம் எளிதா ஊறு பாடு அஞ்சிப் புரத்துள் வைகி 
உட்கி நீள் வனத்துள் போகி வழி மருங்கு ஒரு சார் நிற்கும் 
கட்கு அவிழ்ந்து ஒழுகப் பூத்த கவிழ் இணர் மரம் மேல்  வைகி 
வெட்கம் மீதூரச் சாம்பி வெய்து உயிர்த்து இருக்கும்  எல்லை. 	4 
2278
விடையவன் நீறு பூசும் மெய்யவன் பூண்ட கண்டித் 
தொடையவன் புறம்பும் உள்ளும் தூயவன் குடையும் கையில் 
உடையவன் தரும தீர்த்த யாத்திரை ஒழுக்கம் பூண்ட 
நடையவன் ஒருவன் அந்த நறும் தரு நிழலில் சார்ந்தான். 5
2279
இருந்தவன் சிலரை நோக்கி இயம்புவான் எர்க்கும் பேறு 
தரும் தலம் தீர்த்தம் மூர்த்தித் தன்மையில் சிறந்த அன்பு 
அரும் தமிழ் மதுரை பொன் தாமரைத் தடம் சுந்தரேசப் 
பெரும் தகை என்று சான்றோர் பேசுவார் ஆதலாலே. 	6
2280
ஓர் இடத்து இனைய மூன்று விழுப்பமும் உள்ளது ஆகப் 
பார் இடத்து இல்லை ஏனை பதி இடத்து ஒன்றே என்றும் 
சிர் உடைத்து ஆகும் கூடல் செழும் நகர் இடத்தும்  மூன்றும் 
பேர் உடைத்து ஆகும் என்றால் பிறிது ஒரு பதி யாது    என்றான். 	7 
2281
இம் மது ரேசன் சேவித்து ஏத்து வோர்க்கு எளியன் ஆகிக் 
கைம் மலர் நெல்லி போலக் கருதிய வரங்கள் எல்லாம் 
இம்மையின் உடனே நல்கும் ஏனைய தலத்து வானோர் 
அம் மையின் அன்றி நல்கார் ஆதலால் அதிகன் என்றான். 	8 
2282
மற்று அது கேட்டுக் கொம்பர் வைகிய கயவாய் ஞானம் 
பெற்றது பறவை ஆகிப் பிறந்ததும் பிறவும் தேற்றம் 
உற்றது நாம் இச் சன்மம் ஒழிப்பதற்கு அறவோன் இங்ஙன் 
சொற்றதே உறுதி என்று துணிவு கொண்டு எழுந்தது   அன்றே. 	9 
2283
ஆய் மலர்க் கான நீங்கி ஆடக மாடக் கூடல் 
போய் மலர்க் கனக கஞ்சப் புண்ணியப் புனல் தோய்ந்து  ஆம்பல் 
வாய் மலர்க் கயல் உண் கண்ணாள் மணாளனை வலம்   செய்து அன்பில் 
தோய் மலர் கழல் இனானை அகத்தினால் தொழுது    அர்ச்சித்தே. 	10 
2284
இன்னணம் மூன்று வைகல் கழிந்தபின் எம்பிராட்டி 
தன் அமர் காதலானைத் தாழ்ந்து எதிர் நோக்கி ஐய 
என்னைக் இக் கயவாய் செய்யும் செயல் இதன் வரவு யாது     என்ன 
முன்னவன் அதன் தன் செய்தி வரவு எலாம் முறையால்  கூறா. 	12 
2285
பத்திமை நியமம் பூண்ட பறவை மேல் கருணை நாட்டம் 
வைத்து இமையாத முக்கண் மறை முதல் ஒரு சேய்க் கன்று 
நித்திய நிலைமை நல்கி நேர்ந்த வெம் கூற்றைக் காய்ந்த 
சத்திய ஞான மிருத்திஞ்சயத்தினை உபதேசித்தான். 13 
2286
உவமை அற்றவன் உரைத்த மந்திரம் 
செவி மடுத்தலும் சிற்றுணர்ச்சிபோய்ப் 
பவம் அகற்றிடப் படுக் கரிக் குரீஇ 
கவலை விட்டரன் கழல் வழுத்தும் ஆல்.	14 
2287
எண் இலா உயிர்க்கு இறைவ போற்றி வான் 
தண் நிலா மதிச் சடில போற்றி என் 
புண்ணியப் பயன் போற்றி அம் கயல் 
கண்ணி நாத நின் கருணை போற்றி ஆல்.	15 
2288
தௌ¤தல் இன்றியே செய்த தீமையால் 
விளியும் என்னையும் ஆளல் வேண்டுமோ 
எளியர் எங்கு உளார் என்று தேர்ந்து தேர்ந்து 
அளியை ஆவது உன் அருளின் வண்ணமே.	16 
2289
உம்மை நல் அறம் உடைய நீர்மையால் 
இம்மை இம் மனு இயம்பினாய் இது 
அம்மை நல் நெறிக்கு ஏது ஆதலான் 
மும்மையும் நலம் உடைய மொய்ம்பினேன்.	17 
2290
ஆயினும் எனக்கு ஐய ஓர் குறை 
தீய புள் எலாம் ஊறு செய்து எனைக் 
காயும் மனமும் கழியக் கண்ட பேர் 
ஏ எனும் படிக்கு எளியன் ஆயினேன்.	18
2291
என்ன அக் குரீ இயம்ப எம்பிரான் 
அன்ன புட்கு எலாம் வலியை ஆகெனப் 
பின்னும் அக் குரீஇ தாழ்ந்து பேதை யேற்கு 
இன்னும் ஓர் வரந் தருதி என்றதால்.	19 
2292
வலியை என்பது என் மரபினுக்கு எலாம் 
பொலிய வேண்டும் எப்போதும் நீ சொன 
ஒலிய மந்திரம் ஓதி ஓதி நாங் 
கலியை வெல்லவும் கருணை செய்கென.	20 
2293
ஆவது ஆக என்று அமரர் நாயகன் 
மூ எழுத்தினான் முடிந்த அம்மனு 
தாவி தெய்வதம் இருடி சந்தமோடு 
ஓவில் ஓசை மூன்று ஒடு தெருட்டினான்.	21 
2294
குரு மொழி பயின்று முள் வாய்க் குருவி தன் குலனும்   தன் போல் 
அரு மறை முதல்வன் ஈந்த ஆற்றலால் பறவைக்கு            எல்லாம் 
பெருமை சால் வலியான் என்னும் பெயரவாய் உலகின்    மன்னக் 
கருமணி கண்டன் செம்பொன் கனை கழல் அடி சேர்ந்த    அன்றே. 	22 
2295
இக்கரிக் குருவி தான் நோற்று எய்திய வரத்தைத் தன்    போல் 
ஒக்கலும் எளிதாய் எய்தப் பெற்றதால் உலகின் மேன்மை 
தக்கன் ஒருவன் வாழத் தன் கிளை வாழ்வது என்ன 
மிக்கவர் எடுத்துக் கூறும் பழமொழி விளக்கிற்று அன்றே. 23 
2296
ஈசன் அடிக்கு அன்பு இல்லார் போல் எளியார் இல்லை   யாவர்க்கும் 
ஈசன் அடிக்கு அன்பு உடையார் போல் வலியார்   இல்லை யாவர்க்கும் 
ஈசன் அடிக்கு அன்பு இன்மையினால் எளிதாய் திரிந்த  இக் கயவாய் 
ஈசன் அடிக்கு அன்பு உடைமையினால் வலிது ஆயிற்றே   எவ்வுயிர்க்கும். 24 
 
 கரிக் குருவிக்கு உபதேசம் செய்த படலம் சுபம்

 48. நாரைக்கு முத்தி கொடுத்த படலம்  (2297 -2321 )
 2297
அத்தி தந்த விமான அழகியார் 
பத்தி தந்த பறவைக்கு மந்திர 
சித்தி தந்த திறன் இது நாரைக்கு 
முத்தி தந்த கருணை மொழிகுவாம். 	1 
2298
தேக்கு நீர் வைகை நாட்டு ஒரு தென் புலத்து 
ஆக்கும் மாடவை வைப்பு ஒன்று உள அவ்வயின் 
வீக்கு யாழ் செயும் வண்டுக்கு வீழ் நறவு 
ஆக்கு தாமரை வாவி ஒன்று உள்ளது ஆல்.	2
2299
ஆழம் மிக்க கயம் தலை அத்தலை 
வாழும் மீனம் அனைத்தையும் வாய்ப் பெய்து 
சூழநந்து முத்து ஈனும் துறைக் கணே 
தாழ்வதோர் செய்ய தாள் மட நாரையே.	3 
2300
சிறிய நாள் மழை இன்றி அச்சே இதழ் 
வெறிய தாமரை ஓடை வியன் கரை 
இறை கொள் நாரை இருவினைப் பௌவமும் 
வறியது ஆகி வறப்ப வறந்தது ஆல்.	4 
2301
நுரை செறித்து அன்ன நோன் சிறை நாரையும் 
இரை விரும்பி அவ்வாவி இகந்து ஒரீஇ 
விரைவந்து ஒரு கான் இடை வீழ்ந்ததால் 
புரையிலோர்க்கு இடன் ஆகும் அப் பொங்கர் வாய்.	5 
2302
முத்தர் ஆன முனிவர் குழாத் தொடும் 
சுத்த ஆனந்த வாரியுள் தோய்ந்து தன் 
சித்த மாசு கழீச் சிவம் ஆகிய 
சத்தியத் தவ மா முனி தங்கும் ஆல்.	6 
2303
கூப்பிட்டு எல்லைக் குணித்துச் சதுர மா 
யாப்ப மைந்து சுற்று எங்கும் படித்துறைக் 
கோப்பு அமைந்து குளிர் சந்தி யாம் மடம் 
காப்ப அமைந்து ஓர் கயம் தலை உள்ளது ஆல்.	7
2304
விரை செய் சண்பகம் பாதிரி வேங்கை தேன் 
இரை செய் வஞ்சி இலஞ்சி குரா மரா 
நிரை செய் கிஞ்சுக நீள் மருது ஆதியா 
உரை செய் பன் மரமும் புறத்து உள்ள ஆல்.	8 
2305
அந்த வாவியின் பேர் அச்சோ தீர்த்தம் என்று 
இந்த ஞாலம் இயம்புவதால் இரை 
உந்த வாவு கொடு ஊக்க எழுந்து முன் 
வந்த நாரை அதன் கரை வைகும் ஆல்.	9 
2306
ஆய்ந்த மாதவர் அப்புனிதத் தடம் 
தோய்ந்து தோய்ந்து அங்கு எழும் தொறும் தோள் புறம் 
சாய்ந்த வார் சடைக் கற்றையில் தத்து மீன் 
பாய்ந்து பாய்ந்து புரள்வன பார்த்தரோ. 	10 
2307
ஈண்டை இத் தவத்தோர் திரு மேனியைத் 
தண்ட எத்தவம் செய்தனவே கொல் என்று 
ஆண்டை மீன் நம்கு ஆகா என விரை 
வேண்டு நாரை வெறுத்து அங்கு இறுத்தலால்.	11 
2308
தன் நிகர் தவத்தோர் யாரும் தடம் படிந்து ஏறி நித்த 
மன்னிய கருமம் முற்றிச் சந்தியா மடத்தில் வைகி 
மின்னிய மகுடம் சூடி வேந்தனாய் உலகம் காத்த 
பொன்னியல் சடையான் கூடல் புராண நூல் ஒதுகின்றார். 	12 
2309
அண்ணல் எம் பெருமான் செய்த அருள் விளையாட்டும் ஆதிப் 
பண்ணவன் சிறப்பும் கூடல் பழம் பதிச் சிறப்பும் தீர்த்தத் 
தெண்ணரும் சிறப்பும் சேர்ந்தோர்க்கு எளிவரும் இறைவன்  என்னும் 
வண்ணமும் எடுத்துக் கூறக் கேட்டு அங்கு வதியும் நாரை. 	13 
2310
மடம்படு அறிவும் நீங்கி வல்வினைப் பாசம் வீசித் 
திடம்படு அறிவு கூர்ந்து சிவ பரஞ்சோதி பாதத்து 
திடம்படு அன்பு வா என்று ஈர்த்து எழ எழுந்து நாரை 
தடம் படு மாடக் கூடல் தனி நகர் அடைந்து மாதோ. 	14 
2311
வாங்கிய திரை சூழ் பொற்றா மரை படிந்து இமையா வேழந்
தாங்கிய விமான மேய தலை வனைத் தாழ்ந்து சூழ்ந்து 
தேங்கிய அருள் கண் நோக்கத் தெரிசித்துத் திருமுன் வைகி 
ஓங்கிய கருணை மேனி உள்ளுறத் தியானம் செய்து. 	15 
2312
இந் நிலை நியமம் மூ ஐந்து எல்லை ஞான்று இயன்று பின்     நாள் 
அந் நிலை ஒழுகு நாரை ஆடக கமலம் தோய்வான் 
வன் நிலை மதில் சூழ் ஞாங்கர் வந்துழிப் பசியால் வெந்து 
மின் நிலை வேல் போல் துள்ளும் மீன் கவர்ந்து உண்கும்    என்னா. 	16 
2313
சிறிது உளத்து உள்ளி நாதன் திருவருள் வலத்தால் பின்னர் 
அறிவு வந்து அச்சோ இந்த அறப் பெரும் தீர்த்தத்து உள்ளே 
எறியும் மீன் அருந்த ஆசை எழுந்ததே எனக்கு இப்போதிப் 
பிறவி என்று ஒழிவது என்னாப் பேர் அஞர் அடைந்து  பின்னும். 	17
2314
சுந்தரச் செம்மல் பாதத் துணை மலர் அன்பில் தோய்ந்து 
சிந்தை வைத்து இருக்கும் எல்லை தேவரும் மறையும்   செய்யும் 
வந்தனைக்கு அரியா னாரை மன நினை வடிவாய்த்   தோன்றி 
எம் தமக்கு இனியாய் வேண்டும் வரம் என் கொல்  இயம்புக என்றான். 	18 
2315
செய்ய கால் மட நாரையும் சென்று தாழ்ந்து 
ஐயனே இப் பிறவி அறுத்து நின் 
மெய்யர் வாழ் சிவ லோகத்தின் மேவி நான் 
உய்ய வேண்டும் ஒன்று இன்னமும் உண்டு அரோ. 	19 
2316
மடம்படு அறிவும் நீங்கி வல்வினைப் பாசம் வீசித் 
திடம்படு அறிவு கூர்ந்து சிவ பரஞ்சோதி பாதத்து 
திடம்படு அன்பு வா என்று ஈர்த்து எழ எழுந்து நாரை 
தடம் படு மாடக் கூடல் தனி நகர் அடைந்து மாதோ. 	20 
2317
என்று இத் தட மின் இலவாக நீ 
நன்று சால் வர நல் கென வெள்ளி மா 
மன்று உளானும் வரம் தந்து போயினான் 
சென்று நாரை சிவலோகம் சேர்ந்தது ஆல்.	21 
2318
இயங்கள் ஐந்தும் இயம்ப விமான மேல் 
புயங்க கணான்குமுக் கண்களும் பொற்ப வான் 
வியம் கொள் பூ மழை வெள்ளத்துள் ஆழ்ந்து போய்
வயம் கொள் நந்தி கணத்துள் வதிந்ததே.	22 
2319
அன்று தொட்டு இன்று அளவும் பொன் தாமரை 
என்று உரைக்கும் எழில் மலர் ஓடையில் 
சென்று உகைத்துத் திரிகின்ற மீன் அலால் 
ஒன்று மற்றன நீர் வாழ் உயிர்களும்.	23 
2320
தன் கிளை அன்றி வேற்றுப் பறவைகள் தாமும் தன் போல் 
நன் கதி அடைய வேண்டிற்றே கொல் இந் நாரை செய்த 
அன்பினில் வியப்போ ஈசன் அருளினில் வியப்போ   அன்பர்க்கு 
இன்பு உருவான ஈசன் அன்பருக்கு எளிதே ஐய. 	24 
2321
மறக் குறும்புக் களைக் கட்டு மண்ணின் மேல் 
அறப் பெரும் பயிர் ஆக்கி அதன் பயன் 
சிறக்க நல்கிட உண்டு செருக்கு வான் 
துறத்தம் எய்தி இருந்தான் சுகுணனும்.	25

நாரைக்கு முத்தி கொடுத்த படலம் சுபம் 	  	 
----------------



This file was last updated on 15 April 2014. 
Feel free to send corrections to the webmaster. 

