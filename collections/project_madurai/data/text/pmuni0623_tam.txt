







nAlAyira tiviya pirapantam - pAcurams in Tamil, part 3 (in unicode format)







நாலாயிரத் திவ்வியப் பிரபந்தம்
ஆழ்வார் பாசுரங்கள்  - மூலம் - பாகம் 3
 (மூன்றாம் ஆயிரம் பாசுரங்கள்)
Nālāyira Divya Prabhandam
Paśurams by Seven Azhvārs, 
Part 3 (pāsurams 2082-2970)
 


Acknowledgements: 
Our sincere thanks go to Profs. Kausalya Hart and George Hart for providing a 
soft copy of this work and for the permission to publish this work as part of 
Project Madurai e-text  collections. Our thanks also go to Tamil Virtual Academy
 for providing a soft copy of the Tamil version, so that this can accompany
 the English Translation. 
Preparation of HTML and PDF versions: Dr. K. Kalyanasundaram, Lausanne, Switzerland.

© Project Madurai, 1998-2018.
Project Madurai is an open, voluntary, worldwide initiative devoted to preparation 
of electronic texts of tamil literary works and to distribute them free on the Internet. 
Details of Project Madurai are available at the website 
http://www.projectmadurai.org/
You are welcome to freely distribute this file, provided this header page is kept intact.



நாலாயிரத் திவ்வியப் பிரபந்தம்
ஆழ்வார் பாசுரங்கள் மூன்றாம் ஆயிரம் (2082 - 2970)
 உள்ளடக்கம்  
13.  பொய்கையாழ்வார் அருளிச்செய்த முதல் திருவந்தாதி (2082-2181)
14.  பூதத்தாழ்வார் அருளிச்செய்த இரண்டாம் திருவந்தாதி (2182-2281)
15.  பேயாழ்வார் அருளிச்செய்த மூன்றாம் திருவந்தாதி (2282-2381)
16.  திருமழிசையாழ்வார் அருளிச்செய்த நான்முகன் திருவந்தாதி (2382-2477)
17.  நம்மாழ்வார் அருளிச்செய்த திருவிருத்தம் (2478-2577)
18.  நம்மாழ்வார் அருளிச்செய்த திருவாசிரியம் (2578-2584)
19.  நம்மாழ்வார் அருளிச்செய்த பெரிய திருவந்தாதி (2585-2671)
20.  திருமங்கையாழ்வார் அருளிச்செய்த திருவெழுகூற்றிருக்கை (2672)
21.  திருமங்கையாழ்வார் அருளிச்செய்த சிறிய திருமடல் (2673-2712)
22.  திருமங்கையாழ்வார் அருளிச்செய்த பெரிய திருமடல் (2713-2790)
------------------ 


நாலாயிரத் திவ்வியப் பிரபந்தம் -  மூன்றாம் ஆயிரம்
13.  பொய்கை ஆழ்வார்  - முதல் திருவந்தாதி  (2082-2181)


2082  வையம் தகளியா வார் கடலே நெய் ஆக 
வெய்ய கதிரோன் விளக்கு ஆக செய்ய 
சுடர்-ஆழியான் அடிக்கே சூட்டினென் சொல்-மாலை- 
இடர்-ஆழி நீங்குகவே என்று       	(1)
 	 	
2083  என்று கடல் கடைந்தது? எவ் உலகம் நீர் ஏற்றது?- 
ஒன்றும் அதனை உணரேன் நான் அன்று அது- 
அடைத்து உடைத்து கண்படுத்த ஆழி இது-நீ 
படைத்து இடந்து உண்டு உமிழ்ந்த பார்       	(2)
 	 	
2084  பார் அளவும் ஓர் அடி வைத்து ஓர் அடியும் பார் உடுத்த 
நீர் அளவும் செல்ல நிமிர்ந்ததே சூர் உருவின் 
பேய் அளவு கண்ட பெருமான் அறிகிலேன்- 
நீ அளவு கண்ட நெறி       	(3)
 	 	
2085  நெறி வாசல் தானேயாய் நின்றானை ஐந்து 
பொறி வாசல் போர்க் கதவம் சாத்தி அறிவானாம்- 
ஆல மர நீழல் அறம் நால்வர்க்கு அன்று உரைத்த 
ஆலம் அமர் கண்டத்து அரன்       	(4)
 	 	
2086  அரன் நாரணன் நாமம் ஆன்விடை புள் ஊர்தி 
உரை நூல் மறை உறையும் கோயில் வரை நீர் 
கருமம் அழிப்பு அளிப்பு கையது வேல் நேமி 
உருவம் எரி கார் மேனி ஒன்று       	(5)
 	 	
2087  ஒன்றும் மறந்தறியேன் ஓத நீர் வண்ணனை நான் 
இன்று மறப்பனோ ஏழைகாள்? அன்று 
கரு-அரங்கத்துள் கிடந்து கைதொழுதேன் கண்டேன்- 
திருவரங்கம் மேயான் திசை       	(6)
 	 	
2088  திசையும் திசை உறு தெய்வமும் தெய்வத்து 
இசையும் கருமங்கள் எல்லாம்-அசைவு இல் சீர்க் 
கண்ணன் நெடு மால் கடல் கடைந்த கார் ஓத 
வண்ணன் படைத்த மயக்கு       	(7)
 	 	
2089  மயங்க வலம்புரி வாய் வைத்து வானத்து 
இயங்கும் எறி கதிரோன்-தன்னை முயங்கு அமருள் 
தேர் ஆழியால் மறைத்தது என் நீ திருமாலே!- 
போர் ஆழிக் கையால் பொருது?       	(8)
 	 	
2090  பொரு கோட்டு ஓர் ஏனமாய்ப் புக்கு இடந்தாய்க்கு அன்று 
உன்ஒரு கோட்டின் மேல் கிடந்தது அன்றே-விரி தோட்ட 
சேவடியை நீட்டி திசை நடுங்க விண் துளங்க 
மா வடிவின் நீ அளந்த மண்       	(9)
 	 	
2091  மண்ணும் மலையும் மறி கடலும் மாருதமும் 
விண்ணும் விழுங்கியது மெய் என்பர் எண்ணில் 
அலகு அளவு கண்ட சீர் ஆழியாய்க்கு அன்று இவ் 
உலகு அளவும் உண்டோ உன் வாய்?       	(10)
 	 	
2092  வாய் அவனை அல்லது வாழ்த்தாது கை உலகம் 
தாயவனை அல்லது தாம் தொழா பேய் முலை நஞ்சு 
ஊண் ஆக உண்டான் உருவொடு பேர் அல்லால்- 
காணா கண் கேளா செவி       	(11)
 	 	
2093  செவி வாய் கண் மூக்கு உடல் என்று ஐம்புலனும் செந்தீ 
புவி கால் நீர் விண் பூதம் ஐந்தும் அவியாத 
ஞானமும் வேள்வியும் நல்லறமும் என்பரே- 
ஏனமாய் நின்றாற்கு இயல்வு       	(12)
 	 	
2094  இயல்வு ஆக ஈன் துழாயான் அடிக்கே செல்ல 
முயல்வார் இயல் அமரர் முன்னம் இயல்வு ஆக 
நீதியால் ஓதி நியமங்களால் பரவ 
ஆதியாய் நின்றார் அவர்       	(13)
 	 	
2095  அவர் அவர் தாம் தாம் அறிந்தவாறு ஏத்தி 
இவர் இவர் எம் பெருமான் என்று சுவர்மிசைச் 
சார்த்தியும் வைத்தும் தொழுவர் உலகு அளந்த 
மூர்த்தி உருவே முதல்       	(14)
 	 	
2096  முதல் ஆவார் மூவரே அம் மூவருள்ளும் 
முதல் ஆவான் மூரி நீர் வண்ணன் முதல் ஆய 
நல்லான் அருள் அல்லால் நாம நீர் வையகத்துப் 
பல்லார் அருளும் பழுது       	(15)
 	 	
2097  பழுதே பல பகலும் போயின என்று அஞ்சி 
அழுதேன் அரவு-அணைமேல் கண்டு தொழுதேன்- 
கடல் ஓதம் கால் அலைப்பக் கண்வளரும் செங்கண் 
அடல் ஓத வண்ணர் அடி       	(16)
 	 	
2098  அடியும் படி கடப்ப தோள் திசைமேல் செல்ல 
முடியும் விசும்பு அளந்தது என்பர் வடி உகிரால் 
ஈர்ந்தான் இரணியனது ஆகம் இரும் சிறைப் புள் 
ஊர்ந்தான் உலகு அளந்த நான்று       	(17)
 	 	
2099  நான்ற முலைத்தலை நஞ்சு உண்டு உறி வெண்ணெய் 
தோன்ற உண்டான் வென்றி சூழ் களிற்றை ஊன்றிப் 
பொருது உடைவு கண்டானும் புள்வாய் கீண்டானும்- 
மருது இடை போய் மண் அளந்த மால்       	(18)
 	 	
2100  மாலும் கருங் கடலே என் நோற்றாய் வையகம் உண்டு 
ஆலின் இலைத் துயின்ற ஆழியான் கோலக் 
கரு மேனிச் செங்கண் மால் கண்படையுள் என்றும் 
திருமேனி நீ தீண்டப்பெற்று?       	(19)
 	 	
2101  பெற்றார் தளை கழலப் பேர்ந்து ஓர் குறள் உருவாய் 
செற்றார் படி கடந்த செங்கண் மால் நல் தா- 
மரைமலர்ச் சேவடியை வானவர் கை கூப்பி 
நிரை மலர் கொண்டு ஏத்துவரால் நின்று       	(20)
 	 	
2102  நின்று நிலம் அங்கை நீர் ஏற்று மூவடியால் 
சென்று திசை அளந்த செங்கண் மாற்கு என்றும் 
படை ஆழி புள் ஊர்தி பாம்பு-அணையான் பாதம் 
அடை ஆழி நெஞ்சே அறி       	(21)
 	 	
2103  அறியும் உலகு எல்லாம் யானேயும் அல்லேன்- 
பொறி கொள் சிறை உவணம் ஊர்ந்தாய் வெறி கமழும் 
காம்பு ஏய் மென்தோளி கடை வெண்ணெய் உண்டாயைத் 
தாம்பே கொண்டு ஆர்த்த தழும்பு       	(22)
 	 	
2104  தழும்பு இருந்த சார்ங்க நாண் தோய்ந்தவாம் அங்கை 
தழும்பு இருந்த தாள் சகடம் சாடி தழும்பு இருந்த- 
பூங்கோதையாள் வெருவ பொன் பெயரோன் மார்பு இடந்த 
வீங்கு ஓத வண்ணர் விரல்       	(23)
 	 	
2105  விரலோடு வாய் தோய்ந்த வெண்ணெய் கண்டு ஆய்ச்சி 
உரலோடு உறப் பிணித்த நான்று குரல் ஓவாது 
ஏங்கி நினைந்து அயலார் காண இருந்திலையே? 
ஓங்கு ஓத வண்ணா உரை       	(24)
 	 	
2106  உரை மேற்கொண்டு என் உள்ளம் ஓவாது எப்போதும் 
வரைமேல் மரகதமே போலத் திரைமேல் 
கிடந்தானை கீண்டானை கேழலாய்ப் பூமி 
இடந்தானை ஏத்தி எழும்       	(25)
 	 	
2107  எழுவார் விடைகொள்வார் ஈன் துழாயானை 
வழுவாவகை நினைந்து வைகல் தொழுவார் 
வினைச் சுடரை நந்துவிக்கும் வேங்கடமே - வானோர் 
மனச் சுடரைத் தூண்டும் மலை       	(26)
 	 	
2108  மலையால் குடை கவித்து மா வாய் பிளந்து 
சிலையால் மராமரம் ஏழ் செற்று கொலை யானைப் 
போர்க் கோடு ஒசித்தனவும் பூங் குருந்தம் சாய்த்தனவும்- 
கார்க் கோடு பற்றியான் கை       	(27)
 	 	
2109  கைய வலம்புரியும் நேமியும் கார் வண்ணத்து 
ஐய மலர்மகள் நின் ஆகத்தாள் செய்ய 
மறையான் நின் உந்தியான் மா மதிள் மூன்று எய்த 
இறையான் நின் ஆகத்து இறை       	(28)
 	 	
2110  இறையும் நிலனும் இரு விசும்பும் காற்றும் 
அறை புனலும் செந்தீயும் ஆவான் பிறை மருப்பின் 
பைங்கண் மால் யானை படு துயரம் காத்து அளித்த 
செங்கண் மால் கண்டாய் தெளி       	(29)
 	 	
2111  தெளிது ஆக உள்ளத்தைச் செந்நிறீஇ ஞானத்து 
எளிது ஆக நன்கு உணர்வார் சிந்தை எளிது ஆகத் 
தாய் நாடு கன்றே போல் தண் துழாயான் அடிக்கே 
போய் நாடிக்கொள்ளும்-புரிந்து       	(30)
 	 	
2112  புரி ஒரு கை பற்றி ஓர் பொன் ஆழி ஏந்தி 
அரி உருவும் ஆள் உருவும் ஆகி எரி உருவ 
வண்ணத்தான் மார்பு இடந்த மால் அடியை அல்லால் மற்று 
எண்ணத்தான் ஆமோ இமை?       	(31)
 	 	
2113  இமையாத கண்ணால் இருள் அகல நோக்கி 
அமையாப் பொறி புலன்கள் ஐந்தும் நமையாமல் 
ஆகத்து அணைப்பார் அணைவரே-ஆயிர வாய் 
நாகத்து அணையான் நகர்       	(32)
 	 	
2114  நகரம் அருள்புரிந்து நான்முகற்குப் பூமேல் 
பகர மறை பயந்த பண்பன் பெயரினையே 
புந்தியால் சிந்தியாது ஓதி உரு எண்ணும் 
அந்தியால் ஆம் பயன் அங்கு என்?       	(33)
 	 	
2115  என் ஒருவர் மெய் என்பர் ஏழ் உலகு உண்டு ஆல் இலையில் 
முன் ஒருவன் ஆய முகில் வண்ணா நின் உருகிப் 
பேய்த் தாய் முலை தந்தாள் பேர்ந்திலளால் பேர் அமர்க் கண் 
ஆய்த் தாய் முலை தந்த ஆறு?       	(34)
 	 	
2116  ஆறிய அன்பு இல் அடியார் தம் ஆர்வத்தால் 
கூறிய குற்றமாக் கொள்ளல் நீ தேறி 
நெடியோய் அடி அடைதற்கு அன்றே-ஈர்-ஐந்து 
முடியான் படைத்த முரண்?       	(35)
 	 	
2117  முரணை வலி தொலைதற்கு ஆம் என்றே முன்னம் 
தரணி தனது ஆகத்தானே இரணியனைப் 
புண் நிரந்த வள் உகிர் ஆர் பொன் ஆழிக் கையால் நீ 
மண் இரந்து கொண்ட வகை?       	(36)
 	 	
2118  வகை அறு நுண் கேள்வி வாய்வார்கள் நாளும் 
புகை விளக்கும் பூம் புனலும் ஏந்தி திசைதிசையின் 
வேதியர்கள் சென்று இறைஞ்சும் வேங்கடமே வெண் சங்கம் 
ஊதிய வாய் மால் உகந்த ஊர்       	(37)
 	 	
2119  ஊரும் வரி அரவம் ஒண் குறவர் மால் யானை 
பேர எறிந்த பெரு மணியைக் கார் உடைய 
மின் என்று புற்று அடையும் வேங்கடமே மேல சுரர் 
எம் என்னும் மாலது இடம்       	(38)
 	 	
2120  இடந்தது பூமி எடுத்தது குன்றம் 
கடந்தது கஞ்சனை முன் அஞ்ச கிடந்ததுவும் 
நீர் ஓத மா கடலே நின்றதுவும் வேங்கடமே- 
பேர் ஓத வண்ணர் பெரிது       	(39)
 	 	
2122  பெரு வில் பகழிக் குறவர் கைச் செந்தீ 
வெருவிப் புனம் துறந்த வேழம் இரு விசும்பில் 
மீன் வீழக் கண்டு அஞ்சும் வேங்கடமே மேல் அசுரர்- 
கோன் வீழக் கண்டு உகந்தான் குன்று       	(40)
 	 	
2122  குன்று அனைய குற்றம் செயினும் குணம் கொள்ளும் 
இன்று முதலாக என் நெஞ்சே என்றும் 
புறன் உரையே ஆயினும் பொன் ஆழிக் கையான் 
திறன் உரையே சிந்தித்திரு       	(41)
 	 	
2123  திருமகளும் மண்மகளும் ஆய்மகளும் சேர்ந்தால் 
திருமகட்கே தீர்ந்தவாறு என்கொல்-திருமகள்மேல் 
பால் ஓதம் சிந்தப் பட நாகணைக் கிடந்த 
மால் ஓத வண்ணர் மனம்?       	(42)
 	 	
2124  மன மாசு தீரும் அரு வினையும் சாரா 
தனம் ஆய தானே கைகூடும் புனம் மேய 
பூந் துழாயான் அடிக்கே போதொடு நீர் ஏந்தி 
தம் தொழாநிற்பார் தமர்       	(43)
 	 	
2125  தமர் உகந்தது எவ் உருவம் அவ் உருவம் தானே 
தமர் உகந்தது எப் பேர் மற்று அப் பேர் தமர் உகந்து 
எவ் வண்ணம் சிந்தித்து இமையாது இருப்பரே 
அவ் வண்ணம்-ஆழியான் ஆம்       	(44)
 	 	
2126  ஆமே அமரர்க்கு அறிய? அது நிற்க 
நாமே அறிகிற்போம் நல் நெஞ்சே பூ மேய 
மா தவத்தோன் தாள் பணிந்த வாள் அரக்கன் நீள் முடியை 
பாதம்-அத்தால் எண்ணினான் பண்பு       	(45)
 	 	
2127  பண் புரிந்த நான்மறையோன் சென்னிப் பலி ஏற்ற 
வெண் புரி நூல் மார்பன் வினை தீர புண் புரிந்த 
ஆகத்தான் தாள் பணிவார் கண்டீர்-அமரர்-தம் 
போகத்தால் பூமி ஆள்வார்       	(46)
 	 	
2128  வாரி சுருக்கி மதக் களிறு ஐந்தினையும் 
சேரி திரியாமல் செந்நிறீஇ கூரிய 
மெய்ஞ்ஞானத்தால் உணர்வார் காண்பரே மேல் ஒருநாள 
்கைந் நாகம் காத்தான் கழல்       	(47)
 	 	
2129  கழல் ஒன்று எடுத்து ஒரு கை சுற்றி ஓர் கைமேல் 
சுழலும் சுராசுரர்கள் அஞ்ச அழலும் 
செரு ஆழி ஏந்தினான் சேவடிக்கே செல்ல 
மருவு ஆழி நெஞ்சே மகிழ்       	(48)
 	 	
2130  மகிழ் அலகு ஒன்றே போல் மாறும் பல் யாக்கை 
நெகிழ முயல்கிற்பார்க்கு அல்லால் முகிழ் விரிந்த 
சோதிபோல் தோன்றும் சுடர் பொன் நெடு முடி எம் 
ஆதி காண்பார்க்கும் அரிது       	(49)
 	 	
2131  அரிய புலன் ஐந்து அடக்கி ஆய் மலர் கொண்டு ஆர்வம் 
புரிய பரிசினால் புல்கில் பெரியனாய் 
மாற்றாது வீற்றிருந்த மாவலிபால் வண் கை நீர் 
ஏற்றானைக் காண்பது எளிது       	(50)
 	 	
2132  எளிதில் இரண்டு அடியும் காண்பதற்கு என் உள்ளம் 
தெளிய தெளிந்தொழியும் செவ்வே களியில் 
பொருந்தாதவனைப் பொரல் உற்று அரியாய் 
இருந்தான் திருநாமம் எண்       	(51)
 	 	
2133  எண்மர் பதினொருவர் ஈர்-அறுவர் ஓர் இருவர் 
வண்ண மலர் ஏந்தி வைகலும் நண்ணி 
ஒரு மாலையால் பரவி ஓவாது எப்போதும் 
திருமாலைக் கைதொழுவர் சென்று       	(52)
 	 	
2134  சென்றால் குடை ஆம் இருந்தால் சிங்காசனம் ஆம் 
நின்றால் மரவடி ஆம் நீள் கடலுள் என்றும் 
புணை ஆம் மணி விளக்கு ஆம் பூம் பட்டு ஆம் புல்கும் 
அணை ஆம் திருமாற்கு அரவு       	(53)
 	 	
2135  அரவம் அடல் வேழம் ஆன் குருந்தம் புள் வாய் 
குரவை குடம் முலை மல் குன்றம் கரவு இன்றி 
விட்டு இறுத்து மேய்த்து ஒசித்து கீண்டு கோத்து ஆடி உண்டு 
அட்டு எடுத்த செங்கண் அவன்       	(54)
 	 	
2136  அவன் தமர் எவ் வினையர் ஆகிலும் எம் கோன் 
அவன் தமரே என்று ஒழிவது அல்லால் நமன் தமரால்
ஆராயப்பட்டு அறியார் கண்டீர் அரவு அணைமேல்
பேர் ஆயற்கு ஆட்பட்டார் பேர்       	(55)
 	 	
2137  பேரே வரப் பிதற்றல் அல்லால் என் பெம்மானை
ஆரே அறிவார்? அது நிற்க நேரே
கடிக் கமலத்துள் இருந்தும் காண்கிலான் கண்ணன்
அடிக்கமலம் தன்னை அயன்       	(56)
 	 	
2138  அயல் நின்ற வல் வினையை அஞ்சினேன் அஞ்சி 
உய நின் திருவடியே சேர்வான் நயம் நின்ற
நல் மாலை கொண்டு நமோ நாரணா என்னும்
சொல் மாலை கற்றேன் தொழுது       	(57)
 	 	
2139  தொழுது மலர் கொண்டு தூபம் கை ஏந்தி 
எழுதும் எழு வாழி நெஞ்சே பழுது இன்றி
மந்திரங்கள் கற்பனவும் மால் அடியே கைதொழுவான் 
அந்தரம் ஒன்று இல்லை அடை       	(58)
 	 	
2140  அடைந்த அரு வினையோடு அல்லல் நோய் பாவம்
மிடைந்தவை மீண்டு ஒழிய வேண்டில் நுடங்கு இடையை
முன் இலங்கை வைத்தான் முரண் அழிய முன் ஒரு நாள் 
தன் வில் அங்கை வைத்தான் சரண்       	(59)
 	 	
2141  சரணா மறை பயந்த தாமரையானோடு 
மரண் ஆய மன் உயிர்கட்கு எல்லாம் அரண் ஆய
பேர் ஆழி கொண்ட பிரான் அன்றி மற்று அறியாது 
ஓர் ஆழி சூழ்ந்த உலகு       	(60)
 	 	
2142  உலகும் உலகு இறந்த ஊழியும் ஒண் கேழ்
விலகு கருங் கடலும் வெற்பும் உலகினில்
செந்தீயும் மாருதமும் வானும் திருமால் தன்
புந்தியில் ஆய புணர்ப்பு       	(61)
 	 	
2143  புணர் மருதின் ஊடு போய் பூங் குருந்தம் சாய்த்து 
மணம் மருவ மால் விடை ஏழ் செற்று கணம் வெருவ
ஏழ் உலகும் தாயினவும் எண் திசையும் போயினவும் 
சூழ் அரவப் பொங்கு அணையான் தோள்       	(62)
 	 	
2144  தோள் அவனை அல்லால் தொழா என் செவி இரண்டும்
கேள் அவனது இன் மொழியே கேட்டிருக்கும் நா நாளும்
கோள் நாகணையான் குரை கழலே கூறுவதே 
நாணாமை நள்ளேன் நயம்       	(63)
 	 	
2145  நயவேன் பிறர் பொருளை நள்ளேன் கீழாரோடு 
உயவேன் உயர்ந்தவரோடு அல்லால் வியவேன் 
திருமாலை அல்லது தெய்வம் என்று ஏத்தேன் 
வரும் ஆறு என் என்மேல் வினை?       	(64)
 	 	
2146  வினையால் அடர்ப்படார் வெம் நரகில் சேரார் 
தினையேனும் தீக்கதிக்கண் செல்லார் நினைதற்கு
அரியானை சேயானை ஆயிரம் பேர்ச் செங்கண்
கரியானைக் கைதொழுதக்கால்       	(65)
 	 	
2147  காலை எழுந்து உலகம் கற்பனவும் கற்று உணர்ந்த
மேலைத் தலை மறையோர் வேட்பனவும் வேலைக்கண்
ஓர் ஆழியான் அடியே ஓதுவதும் ஓர்ப்பனவும் 
பேர் ஆழி கொண்டான் பெயர்       	(66)
 	 	
2148  பெயரும் கருங் கடலே நோக்கும் ஆறு ஒண் பூ
உயரும் கதிரவனே நோக்கும் உயிரும்
தருமனையே நோக்கும் ஒண் தாமரையாள் கேள்வன்
ஒருவனையே நோக்கும் உணர்வு       	(67)
 	 	
2149  உணர்வார் ஆர் உன்பெருமை ஊழிதோறு ஊழி?
உணர்வார் ஆர் உன் உருவம் தன்னை? உணர்வார் ஆர் 
விண்ணகத்தாய் மண்ணகத்தாய் வேங்கடத்தாய் நால்வேதப்
பண்ணகத்தாய் நீ கிடந்த பால்?       	(68)
 	 	
2150  பாலன் தனது உருவாய் ஏழ் உலகு உண்டு ஆல் இலையின் 
மேல் அன்று நீ வளர்ந்த மெய் என்பர் ஆல் அன்று
வேலை நீர் உள்ளதோ? விண்ணதோ? மண்ணதோ?
சோலை சூழ் குன்று எடுத்தாய் சொல்லு       	(69)
 	 	
2151  சொல்லும் தனையும் தொழுமின் விழும் உடம்பு
செல்லும் தனையும் திருமாலை நல் இதழ்த்
தாமத்தால் வேள்வியால் தந்திரத்தால் மந்திரத்தால் 
நாமத்தால் ஏத்துதிரேல் நன்று       		(70)
 	 	
2152  நன்று பிணி மூப்புக் கையகற்றி நான்கு ஊழி
நின்று நிலம் முழுதும் ஆண்டாலும் என்றும்
விடல் ஆழி நெஞ்சமே வேண்டினேன் கண்டாய் 
அடல் ஆழி கொண்டான்மாட்டு அன்பு       		(71)
 	 	
2153  அன்பு ஆழியானை அணுகு என்னும் நா அவன் தன்
பண்பு ஆழித் தோள் பரவி ஏத்து என்னும் முன்பு ஊழி
காணானைக் காண் என்னும் கண் செவி கேள் என்னும் 
பூண் ஆரம் பூண்டான் புகழ்       	(72)
 	 	
2154  புகழ்வாய் பழிப்பாய் நீ பூந் துழாயானை 
இகழ்வாய் கருதுவாய் நெஞ்சே! திகழ் நீர்க்
கடலும் மலையும் இரு விசும்பும் காற்றும் 
உடலும் உயிரும் ஏற்றான்       	(73)
 	 	
2155  ஏற்றான் புள் ஊர்ந்தான் எயில் எரித்தான் மார்வு இடந்தான் 
நீற்றான் நிழல் மணி வண்ணத்தான் கூற்று ஒருபால்
மங்கையான் பூமகளான் வார் சடையான் நீள் முடியான் 
கங்கையான் நீள் கழலான் காப்பு       	(74)
 	 	
2156  காப்பு உன்னை உன்னக் கழியும் அரு வினைகள் 
ஆப்பு உன்னை உன்ன அவிழ்ந்தொழியும் மூப்பு உன்னைச்
சிந்திப்பார்க்கு இல்லை திருமாலே நின் அடியை
வந்திப்பார் காண்பர் வழி       	(75)
 	 	
2157  வழி நின்று நின்னைத் தொழுவார் வழுவா
மொழி நின்ற மூர்த்தியரே ஆவர் பழுது ஒன்றும்
வாராதவண்ணமே விண் கொடுக்கும் மண் அளந்த
சீரான் திருவேங்கடம்       	(76)
 	 	
2158  வேங்கடமும் விண்ணகரும் வெஃகாவும் அஃகாத
பூங் கிடங்கின் நீள் கோவல் பொன் நகரும் நான்கு இடத்தும்
நின்றான் இருந்தான் கிடந்தான் நடந்தானே 
என்றால் கெடுமாம் இடர்       	(77)
 	 	
2159  இடர் ஆர் படுவார் எழு நெஞ்சே வேழம்
தொடர் வான் கொடு முதலை சூழ்ந்த படம் உடைய
பைந் நாகப் பள்ளியான் பாதமே கைதொழுதும் 
கொய்ந் நாகப் பூம் போது கொண்டு       	(78)
 	 	
2160  கொண்டானை அல்லால் கொடுத்தாரை யார் பழிப்பார்?
மண் தா என இரந்து மாவலியை ஒண் தாரை
நீர் அங்கை தோய நிமிர்ந்திலையே நீள் விசும்பில்
ஆரம் கை தோய அடுத்து?       	(79)
 	 	
2161  அடுத்த கடும் பகைஞற்கு ஆற்றேன் என்று ஓடி 
படுத்த பெரும் பாழி சூழ்ந்த விடத்து அரவை
வல்லாளன் கைக்கொடுத்த மா மேனி மாயவனுக்கு
அல்லாதும் ஆவரோ ஆள்?       	(80)
 	 	
2162  ஆள் அமர் வென்றி அடு களத்துள் அந்நான்று 
வாள் அமர் வேண்டி வரை நட்டு நீள் அரவைச்
சுற்றிக் கடைந்தான் பெயர் அன்றே தொல் நரகைப்
பற்றிக் கடத்தும் படை       	(81)
 	 	
2163  படை ஆரும் வாள் கண்ணார் பாரசி நாள் பைம் பூந்
தொடையலோடு ஏந்திய தூபம் இடை இடையில்
மீன் மாய மாசூணும் வேங்கடமே மேல் ஒரு நாள் 
மான் மாய எய்தான் வரை       	(82)
 	 	
2164  வரை குடை தோள் காம்பு ஆக ஆ நிரை காத்து ஆயர்
நிரை விடை ஏழ் செற்ற ஆறு என்னே? உரவு உடைய
நீர் ஆழியுள் கிடந்து நேர் ஆம் நிசாசரர்மேல்
பேர் ஆழி கொண்ட பிரான்       	(83)
 	 	
2165  பிரான் உன் பெருமை பிறர் ஆர் அறிவார்?
உராஅய் உலகு அளந்த நான்று வராகத்து
எயிற்று அளவு போதா ஆறு என்கொலோ எந்தை
அடிக்கு அளவு போந்த படி?       	(84)
 	 	
2166  படி கண்டு அறிதியே? பாம்பு அணையினான் புள் 
கொடி கண்டு அறிதியே? கூறாய் வடிவில்
பொறி ஐந்தும் உள் அடக்கி போதொடு நீர் ஏந்தி 
நெறி நின்ற நெஞ்சமே நீ       	(85)
 	 	
2167  நீயும் திருமகளும் நின்றாயால் குன்று எடுத்துப்
பாயும் பனி மறுத்த பண்பாளா! வாசல்
கடை கழியா உள் புகா காமர் பூங் கோவல்
இடைகழியே பற்றி இனி       	(86)
 	 	
2168  இனி யார் புகுவார் எழு நரக வாசல்?
முனியாது மூரித் தாள் கோமின் கனி சாயக்
கன்று எறிந்த தோளான் கனை கழலே காண்பதற்கு
நன்கு அறிந்த நாவலம் சூழ் நாடு       	(87)
 	 	
2169  நாடிலும் நின் அடியே நாடுவன் நாள்தோறும்
பாடிலும் நின் புகழே பாடுவன் சூடிலும்
பொன் ஆழி ஏந்தினான் பொன் அடியே சூடுவேற்கு 
என் ஆகில் என்னே எனக்கு?       	(88)
 	 	
2170  எனக்கு ஆவார் ஆர் ஒருவரே எம் பெருமான்
தனக்கு ஆவான் தானே மற்று அல்லால்? புனக் காயாம் 
பூ மேனி காணப் பொதி அவிழும் பூவைப் பூ 
மா மேனி காட்டும் வரம்       	(89)
 	 	
2171  வரத்தால் வலி நினைந்து மாதவ நின் பாதம்
சிரத்தால் வணங்கானாம் என்றே உரத்தினால்
ஈர் அரியாய் நேர் வலியோன் ஆய இரணியனை 
ஓர் அரியாய் நீ இடந்தது ஊன்?       	(90)
 	 	
2172  ஊனக் குரம்பையின் உள் புக்கு இருள் நீக்கி 
ஞானச் சுடர் கொளீஇ நாள்தோறும் ஏனத்து
உருவாய் உலகு இடந்த ஊழியான் பாதம்
மருவாதார்க்கு உண்டாமோ வான்?       	(91)
 	 	
2173  வான் ஆகி தீ ஆய் மறி கடல் ஆய் மாருதம் ஆய் 
தேன் ஆகி பால் ஆம் திருமாலே ஆன் ஆய்ச்சி
வெண்ணெய் விழுங்க நிறையுமே முன் ஒரு நாள்
மண்ணை உமிழ்ந்த வயிறு?       	(92)
 	 	
2174  வயிறு அழல வாள் உருவி வந்தானை அஞ்ச 
எயிறு இலக வாய் மடுத்தது என் நீ பொறி உகிரால் 
பூ வடிவை ஈடு அழித்த பொன் ஆழிக் கையா நின்
சேவடிமேல் ஈடு அழிய செற்று?       	(93)
 	 	
2175  செற்று எழுந்து தீவிழித்து சென்ற இந்த ஏழுலகும் 
மற்று இவை ஆ என்று வாய் அங்காந்து முற்றும்
மறையவற்குக் காட்டிய மாயவனை அல்லால் 
இறையேனும் ஏத்தாது என் நா       	(94)
 	 	
2176  நா வாயில் உண்டே நமோ நாரணா என்று
ஓவாது உரைக்கும் உரை உண்டே மூவாத
மாக் கதிக்கண் செல்லும் வகை உண்டே என் ஒருவர்
தீக் கதிக்கண் செல்லும் திறம்?       	(95)
 	 	
2177  திறம்பாது என் நெஞ்சமே செங்கண் மால் கண்டாய்
அறம் பாவம் என்று இரண்டும் ஆவான் புறம் தான் இம்
மண் தான் மறிகடல் தான் மாருதம் தான் வான் தானே
கண்டாய் கடைக்கண் பிடி       	(96)
 	 	
2178  பிடி சேர் களிறு அளித்த பேராளா உன் தன்
அடி சேர்ந்து அருள் பெற்றாள் அன்றே பொடி சேர்
அனற்கு அங்கை ஏற்றான் அவிர் சடைமேல் பாய்ந்த
புனல் கங்கை என்னும் பேர்ப் பொன்?       	(97)
 	 	
2179  பொன் திகழும் மேனிப் புரி சடை அம் புண்ணியனும் 
நின்று உலகம் தாய நெடுமாலும் என்றும்
இருவர் அங்கத்தால் திரிவரேலும் ஒருவன்
ஒருவன் அங்கத்து என்றும் உளன்       	(98)
 	 	
2180  உளன் கண்டாய் நல் நெஞ்சே உத்தமன் என்றும்
உளன் கண்டாய் உள்ளுவார் உள்ளத்து உளன் கண்டாய்
வெள்ளத்தின் உள்ளானும் வேங்கடத்து மேயானும் 
உள்ளத்தின் உள்ளான் என்று ஓர்       	(99)
 	 	
2181  ஓர் அடியும் சாடு உதைத்த ஒண் மலர்ச் சேவடியும் 
ஈர் அடியும் காணலாம் என் நெஞ்சே! ஓர் அடியில்
தாயவனை கேசவனை தண் துழாய் மாலை சேர்
மாயவனையே மனத்து வை       	(100)
-------------


14.  பூதத்தாழ்வார்  - இரண்டாம் திருவந்தாதி  (2182 – 2281)

2182  அன்பே தகளியா ஆர்வமே நெய் ஆக 
இன்பு உருகு சிந்தை இடு திரியா நன்பு உருகி 
ஞானச் சுடர் விளக்கு ஏற்றினேன் நாரணற்கு 
ஞானத் தமிழ் புரிந்த நான்       	(1)
 	 	
2183  ஞானத்தால் நன்கு உணர்ந்து நாரணன் தன் நாமங்கள் 
தானத்தால் மற்று அவன் பேர் சாற்றினால் வானத்து
அணி அமரர் ஆக்குவிக்கும் அஃது அன்றே நங்கள்
பணி அமரர் கோமான் பரிசு       	(2)
 	 	
2184  பரிசு நறு மலரால் பாற்கடலான் பாதம்
புரிவார் புகப்பெறுவர் போலாம் புரிவார்கள்
தொல் அமரர் கேள்வித் துலங்கு ஒளி சேர் தோற்றத்து
நல் அமரர் கோமான் நகர்       	(3)
 	 	
2185  நகர் இழைத்து நித்திலத்து நாள் மலர் கொண்டு ஆங்கே
திகழும் மணி வயிரம் சேர்த்து நிகர் இல்லாப்
பைங் கமலம் ஏந்திப் பணிந்தேன் பனி மலராள்
அங்கம் வலம் கொண்டான் அடி       	(4)
 	 	
2186  அடி மூன்றில் இவ் உலகம் அன்று அளந்தாய் போலும் 
அடி மூன்று இரந்து அவனி கொண்டாய் படிநின்ற
நீர் ஓத மேனி நெடுமாலே நின் அடியை
யார் ஓத வல்லார் அறிந்து?       	(5)
 	 	
2187  அறிந்து ஐந்தும் உள் அடக்கி ஆய் மலர் கொண்டு ஆர்வம்
செறிந்த மனத்தராய் செவ்வே அறிந்து அவன் தன்
பேர் ஓதி ஏத்தும் பெருந்தவத்தோர் காண்பரே 
கார் ஓத வண்ணன் கழல்       	(6)
 	 	
2188  கழல் எடுத்து வாய் மடித்து கண் சுழன்று மாற்றார்
அழல் எடுத்த சிந்தையராய் அஞ்ச தழல் எடுத்த
போர் ஆழி ஏந்தினான் பொன் மலர்ச் சேவடியை
ஓர் ஆழி நெஞ்சே! உகந்து       	(7)
 	 	
2189  உகந்து உன்னை வாங்கி ஒளி நிறம் கொள் கொங்கை 
அகம் குளிர உண் என்றாள் ஆவி உகந்து 
முலை உண்பாய் போலே முனிந்து உண்டாய் நீயும்
அலை பண்பால் ஆனமையால் அன்று       	(8)
 	 	
2190  அன்று அதுகண்டு அஞ்சாத ஆய்ச்சி உனக்கு இரங்கி 
நின்று முலை தந்த இந் நீர்மைக்கு அன்று
வரன்முறையால் நீ அளந்த மா கடல் சூழ் ஞாலம்
பெரு முறையால் எய்துமோ பேர்த்து?       	(9)
 	 	
2191  பேர்த்தனை மா சகடம் பிள்ளையாய் மண் இரந்து 
காத்தனை பல் உயிரும் காவலனே ஏத்திய
நா உடையேன் பூ உடையேன் நின் உள்ளி நின்றமையால் 
கா அடியேன் பட்ட கடை       	(10)
 	 	
2192  அவர் இவர் என்று இல்லை அரவு அணையான் பாதம்
எவர் வணங்கி ஏத்தாதார்? எண்ணில் பவரும்
செழும் கதிரோன் ஒண் மலரோன் கண்ணுதலோன் அன்றே 
தொழும் தகையார் நாளும் தொடர்ந்து?       	(12)
 	 	
2193  அவர் இவர் என்று இல்லை அரவு அணையான் பாதம்
எவர் வணங்கி ஏத்தாதார்? எண்ணில் பவரும்
செழும் கதிரோன் ஒண் மலரோன் கண்ணுதலோன் அன்றே 
தொழும் தகையார் நாளும் தொடர்ந்து?       	(12)
 	 	
2194  தொடர் எடுத்த மால் யானை சூழ் கயம் புக்கு அஞ்சி 
படர் எடுத்த பைங் கமலம் கொண்டு அன்று இடர் அடுக்க 
ஆழியான் பாதம் பணிந்து அன்றே வானவர் கோன்
பாழி தான் எய்திற்று பண்டு?       	(13)
 	 	
2195  பண்டிப் பெரும் பதியை ஆக்கி பழி பாவம்
கொண்டு இங்கு வாழ்வாரைக் கூறாதே எண் திசையும்
பேர்த்த கரம் நான்கு உடையான் பேர் ஓதி பேதைகாள் 
தீர்த்தகரர் ஆமின் திரிந்து       	(14)
 	 	
2196  திரிந்தது வெம் சமத்துத் தேர் கடவி அன்று
பிரிந்தது சீதையை மான் பின் போய் புரிந்ததுவும்
கண் பள்ளிகொள்ள அழகியதே நாகத்தின்
தண் பள்ளி கொள்வான் தனக்கு?       	(15)
 	 	
2197  தனக்கு அடிமை பட்டது தான் அறியானேலும் 
மனத்து அடைய வைப்பது ஆம் மாலை வனத் திடரை
ஏரி ஆம் வண்ணம் இயற்றும் இது அல்லால் 
மாரி யார் பெய்கிற்பார் மற்று?       	(16)
 	 	
2198  மற்று ஆர் இயல் ஆவார் வானவர் கோன் மா மலரோன்
சுற்றும் வணங்கும் தொழிலானை ஒற்றைப்
பிறை இருந்த செஞ்சடையான் பின் சென்று மாலைக்
குறை இரந்து தான் முடித்தான் கொண்டு?       	(17)
 	 	
2199  கொண்டது உலகம் குறள் உருவாய் கோளரியாய்
ஒண் திறலோன் மார்வத்து உகிர் வைத்தது உண்டதுவும்
தான் கடந்த ஏழ் உலகே தாமரைக்கண் மால் ஒரு நாள் 
வான் கடந்தான் செய்த வழக்கு       	(18)
 	 	
2200  வழக்கு அன்று கண்டாய் வலி சகடம் செற்றாய் 
வழக்கு என்று நீ மதிக்க வேண்டா குழக் கன்று
தீ விளவின் காய்க்கு எறிந்த தீமை திருமாலே! 
பார் விளங்கச் செய்தாய் பழி       	(19)
 	 	
2201  பழி பாவம் கையகற்றி பல் காலும் நின்னை
வழிவாழ்வார் வாழ்வராம் மாதோ வழு இன்றி
நாரணன் தன் நாமங்கள் நன்கு உணர்ந்து நன்கு ஏத்தும்
காரணங்கள் தாம் உடையார் தாம்       	(20)
 	 	
2202  தாம் உளரே தம் உள்ளம் உள் உளதே தாமரையின்
பூ உளதே ஏத்தும் பொழுது உண்டே வாமன்
திரு மருவு தாள் மருவு சென்னியரே செவ்வே
அரு நரகம் சேர்வது அரிது       	(21)
 	 	
2203  அரியது எளிது ஆகும் ஆற்றலால் மாற்றிப்
பெருக முயல்வாரைப் பெற்றால் கரியது ஓர்
வெண் கோட்டு மால் யானை வென்றி முடித்தன்றே
தண் கோட்டு மா மலரால் தாழ்ந்து?       	(22)
 	 	
2204  தாழ்ந்து வரம் கொண்டு தக்க வகைகளால்
வாழ்ந்து கழிவாரை வாழ்விக்கும் தாழ்ந்த
விளங் கனிக்குக் கன்று எறிந்து வேற்று உருவாய் ஞாலம்
அளந்து அடிக்கீழ்க் கொண்ட அவன்       	(23)
 	 	
2205  அவன் கண்டாய் நல் நெஞ்சே ஆர் அருளும் கேடும் 
அவன் கண்டாய் ஐம்புலனாய் நின்றான் அவன் கண்டாய்
காற்று தீ நீர் வான் கரு வரை மண் கார் ஓதச்
சீற்றத் தீ ஆவானும் சென்று       	(24)
 	 	
2206  சென்றது இலங்கைமேல் செவ்வே தன் சீற்றத்தால்
கொன்றது இராவணனை கூறுங்கால் நின்றதுவும்
வேய் ஓங்கு தண் சாரல் வேங்கடமே விண்ணவர் தம்
வாய் ஓங்கு தொல் புகழான் வந்து       	(25)
 	 	
2207  வந்தித்து அவனை வழி நின்ற ஐம்பூதம் 
ஐந்தும் அகத்து அடக்கி ஆர்வமாய் உந்திப் 
படி அமரர் வேலையான் பண்டு அமரர்க்கு ஈந்த 
படி அமரர் வாழும் பதி       	(26)
 	 	
2208  பதி அமைந்து நாடி பருத்து எழுந்த சிந்தை 
மதி உரிஞ்சி வான் முகடு நோக்கி கதி மிகுத்து அம்
கோல் தேடி ஓடும் கொழுந்ததே போன்றதே 
மால் தேடி ஓடும் மனம்       	(27)
 	 	
2209  மனத்து உள்ளான் வேங்கடத்தான் மா கடலான் மற்றும்
நினைப்பு அரிய நீள் அரங்கத்து உள்ளான் எனைப் பலரும்
தேவாதி தேவன் எனப்படுவான் முன் ஒரு நாள்
மா வாய் பிளந்த மகன்       	(28)
 	 	
2210  மகனாகக் கொண்டு எடுத்தாள் மாண்பு ஆய கொங்கை
அகன் ஆர உண்பன் என்று உண்டு மகனைத் தாய்
தேறாத வண்ணம் திருத்தினாய் தென் இலங்கை
நீறு ஆக எய்து அழித்தாய் நீ       	(29)
 	 	
2211  நீ அன்று உலகு அளந்தாய் நீண்ட திருமாலே 
நீ அன்று உலகு இடந்தாய் என்பரால் நீ அன்று
கார் ஓதம் முன் கடைந்து பின் அடைத்தாய் மா கடலை 
பேர் ஓத மேனிப் பிரான்       	(30)
 	 	
2212  பிரான் என்றும் நாளும் பெரும் புலரி என்றும் 
குரா நல் செழும் போது கொண்டு வராகத்து
அணி உருவன் பாதம் பணியும் அவர் கண்டீர்
மணி உருவம் காண்பார் மகிழ்ந்து       	(31)
 	 	
2213  மகிழ்ந்தது சிந்தை திருமாலே மற்றும்
மகிழ்ந்தது உன் பாதமே போற்றி மகிழ்ந்தது
அழல் ஆழி சங்கம் அவை பாடி ஆடும்
தொழில் ஆகம் சூழ்ந்து துணிந்து       	(32)
 	 	
2214  துணிந்தது சிந்தை துழாய் அலங்கல் அங்கம்
அணிந்தவன் பேர் உள்ளத்துப் பல்கால் பணிந்ததுவும் 
வேய் பிறங்கு சாரல் விறல் வேங்கடவனையே 
வாய் திறங்கள் சொல்லும் வகை       	(33)
 	 	
2215  வகையால் அவனி இரந்து அளந்தாய் பாதம்
புகையால் நறு மலரால் முன்னே மிக வாய்ந்த
அன்பு ஆக்கி ஏத்தி அடிமைப்பட்டேன் உனக்கு 
என் பாக்கியத்தால் இனி       	(34)
 	 	
2216  இனிது என்பர் காமம் அதனிலும் ஆற்ற
இனிது என்பர் தண்ணீரும் எந்தாய் இனிது என்று
காமம் நீர் வேளாது நின் பெருமை வேட்பரேல் 
சேம நீர் ஆகும் சிறிது       	(35)
 	 	
2217  சிறியார் பெருமை சிறிதின்கண் எய்தும் 
அறியாரும் தாம் அறியார் ஆவர் அறியாமை 
மண் கொண்டு மண் உண்டு மண் உமிழ்ந்த மாயன் என்று
எண் கொண்டு என் நெஞ்சே இரு       	(36)
 	 	
2218  இரும் தண் கமலத்து இரு மலரின் உள்ளே 
திருந்து திசைமுகனைத் தந்தாய் பொருந்திய நின்
பாதங்கள் ஏத்திப் பணியாவேல் பல் பிறப்பும்
ஏதங்கள் எல்லாம் எமக்கு       	(37)
 	 	
2219  எமக்கு என்று இரு நிதியம் ஏமாந்து இராதே 
தமக்கு என்றும் சார்வம் அறிந்து நமக்கு என்றும்
மாதவனே என்னும் மனம் படைத்து மற்று அவன் பேர்
ஓதுவதே நாவினால் ஓத்து       	(38)
 	 	
2220  ஓத்தின் பொருள் முடிவும் இத்தனையே உத்தமன் பேர்
ஏத்தும் திறம் அறிமின் ஏழைகாள் ஓத்து அதனை
வல்லீரேல் நன்று அதனை மாட்டீரேல் மாதவன் பேர்
சொல்லுவதே ஓத்தின் சுருக்கு       	(39)
 	 	
2221  சுருக்காக வாங்கி சுலாவி நின்று ஐயார்
நெருக்கா முன் நீர் நினைமின் கண்டீர் திருப் பொலிந்த
ஆகத்தான் பாதம் அறிந்தும் அறியாத
போகத்தால் இல்லை பொருள்       	(40)
 	 	
2222  பொருளால் அமர் உலகம் புக்கு இயலல் ஆகாது 
அருளால் அறம் அருளும் அன்றே அருளாலே
மா மறையோர்க்கு ஈந்த மணிவண்ணன் பாதமே
நீ மறவேல் நெஞ்சே! நினை       	(41)
 	 	
2223  நினைப்பன் திருமாலை நீண்ட தோள் காண 
நினைப்பார் பிறப்பு ஒன்றும் நேரார் மனைப்பால்
பிறந்தார் பிறந்து எய்தும் பேரின்பம் எல்லாம்
துறந்தார் தொழுதார் அத் தோள்       	(42)
 	 	
2224  தோள் இரண்டு எட்டு ஏழும் மூன்றும் முடி அனைத்தும் 
தாள் இரண்டும் வீழச் சரம் துரந்தான் தாள் இரண்டும்
ஆர் தொழுவார் பாதம் அவை தொழுவது அன்றே என்
சீர் கெழு தோள் செய்யும் சிறப்பு       	(43)
 	 	
2225  சிறந்தார்க்கு எழு துணையாம் செங்கண் மால் நாமம்
மறந்தாரை மானிடமா வையேன் அறம் தாங்கும்
மாதவனே என்னும் மனம் படைத்து மற்று அவன்பேர்
ஓதுவதே நாவினால் உள்ளு       	(44)
 	 	
2226  உளது என்று இறுமாவார் உண்டு இல்லை என்று
தளர்தல் அதன் அருகும் சாரார் அளவு அரிய
வேதத்தான் வேங்கடத்தான் விண்ணோர் முடி தோயும்
பாதத்தான் பாதம் பயின்று       	(45)
 	 	
2227  பயின்றது அரங்கம் திருக்கோட்டி பல் நாள்
பயின்றதுவும் வேங்கடமே பல்நாள் பயின்றது
அணி திகழும் சோலை அணி நீர் மலையே 
மணி திகழும் வண் தடக்கை மால்       	(46)
 	 	
2228  மாலை அரி உருவன் பாதமலர் அணிந்து 
காலை தொழுது எழுமின் கைகோலி ஞாலம்
அளந்து இடந்து உண்டு உமிழ்ந்த அண்ணலை மற்று அல்லால்
உளம் கிடந்த ஆற்றால் உணர்ந்து       	(47)
 	 	
2229  உணர்ந்தாய் மறை நான்கும் ஓதினாய் நீதி 
மணந்தாய் மலர் மகள் தோள் மாலே மணந்தாய் போய் 
வேய் இரும் சாரல் வியல் இரு ஞாலம் சூழ் 
மா இரும் சோலை மலை       	(48)
 	 	
2230  மலை ஏழும் மா நிலங்கள் ஏழும் அதிர 
குலை சூழ் குரை கடல்கள் ஏழும் முலை சூழ்ந்த
நஞ்சு உரத்துப் பெண்ணை நவின்று உண்ட நாவன் என்று
அஞ்சாது என்நெஞ்சே அழை       	(49)
 	 	
2231  அழைப்பன் திருமாலை ஆங்கு அவர்கள் சொன்ன
பிழைப்பு இல் பெரும் பெயரே பேசி இழைப்பு அரிய
ஆயவனே யாதவனே என்றவனை யார் முகப்பும்
மாயவனே என்று மதித்து       	(50)
 	 	
2232  மதிக் கண்டாய் நெஞ்சே மணிவண்ணன் பாதம் 
மதிக் கண்டாய் மற்று அவன் பேர் தன்னை மதிக் கண்டாய் 
பேர் ஆழிநின்று பெயர்ந்து கடல் கடைந்த
நீர் ஆழி வண்ணன் நிறம்       	(51)
 	 	
2233  நிறம் கரியன் செய்ய நெடு மலராள் மார்வன் 
அறம் பெரியன் ஆர் அது அறிவார் மறம் புரிந்த
வாள் அரக்கன் போல்வானை வானவர் கோன் தானத்து
நீள் இருக்கைக்கு உய்த்தான் நெறி?       	(52)
 	 	
2234  நெறியார் குழல் கற்றை முன்நின்று பின் தாழ்ந்து
அறியாது இளங் கிரி என்று எண்ணி பிரியாது 
பூங்கொடிக்கள் வைகும் பொரு புனல் குன்று என்னும்
வேங்கடமே யாம் விரும்பும் வெற்பு       	(53)
 	 	
2235  வெற்பு என்று இரும் சோலை வேங்கடம் என்று இவ் இரண்டும்
நிற்பு என்று நீ மதிக்கும் நீர்மை போல் நிற்பு என்று
உளம் கோயில் உள்ளம் வைத்து உள்ளினேன் வெள்ளத்து
இளங் கோயில் கைவிடேல் என்று       	(54)
 	 	
2236  என்றும் மறந்தறியேன் ஏழ் பிறப்பும் எப்பொழுதும் 
நின்று நினைப்பு ஒழியா நீர்மையால் வென்றி
அடல் ஆழி கொண்ட அறிவனே! இன்பக்
கடல் ஆழி நீ அருளிக் காண்       	(55)
 	 	
2237  காணக் கழி காதல் கைமிக்குக் காட்டினால் 
நாணப்படும் என்றால் நாணுமே? பேணி 
கரு மாலைப் பொன் மேனி காட்டாமுன் காட்டும் 
திருமாலை நங்கள் திரு       	(56)
 	 	
2238  திருமங்கை நின்றருளும் தெய்வம் நா வாழ்த்தும்
கருமம் கடைப்பிடிமின் கண்டீர் உரிமையால்
ஏத்தினோம் பாதம் இருந் தடக்கை எந்தை பேர்
நால் திசையும் கேட்டீரே? நாம்       	(57)
 	 	
2239  நாம் பெற்ற நன்மையும் நா மங்கை நல் நெஞ்சத்து
ஓம்பி இருந்து எம்மை ஓதுவித்து வேம்பின்
பொருள் நீர்மை ஆயினும் பொன் ஆழி பாடு என்று
அருள் நீர்மை தந்த அருள்       	(58)
 	 	
2240  அருள் புரிந்த சிந்தை அடியார்மேல் வைத்து 
பொருள் தெரிந்து காண்குற்ற அப்போது இருள் திரிந்து
நோக்கினேன் நோக்கி நினைந்தேன் அது ஒண் கமலம் 
ஓக்கினேன் என்னையும் அங்கு ஓர்ந்து       	(59)
 	 	
2241  ஓர் உருவன் அல்லை ஒளி உருவம் நின் உருவம் 
ஈர் உருவன் என்பர் இரு நிலத்தோர் ஓர் உருவம்
ஆதியாம் வண்ணம் அறிந்தார் அவர் கண்டீர்
நீதியால் மண் காப்பார் நின்று       	(60)
 	 	
2242  நின்றது ஓர் பாதம் நிலம் புதைப்ப நீண்ட தோள்
சென்று அளந்தது என்பர் திசை எல்லாம் அன்று
கரு மாணியாய் இரந்த கள்வனே! உன்னைப்
பிரமாணித்தார் பெற்ற பேறு       	(61)
 	 	
2243  பேறு ஒன்றும் முன் அறியேன் பெற்று அறியேன் பேதைமையால் 
மாறு என்று சொல்லி வணங்கினேன் ஏறின்
பெருத்தெருத்தம் கோடு ஒசிய பெண் நசையின் பின் போய் 
எருத்து இறுத்த நல் ஆயர் ஏறு       	(62)
 	 	
2244  ஏறு ஏழும் வென்று அடர்த்த எந்தை எரி உருவத்து
ஏறு ஏறி பட்ட இடுசாபம் பாறு ஏறி
உண்ட தலை வாய் நிறைய கோட்டு அம் கை ஒண் குருதி
கண்ட பொருள் சொல்லின் கதை       	(63)
 	 	
2245  கதையின் பெரும் பொருளும் கண்ணா நின் பேரே 
இதயம் இருந்தவையே ஏத்தில் கதையின்
திருமொழியாய் நின்ற திருமாலே உன்னைப்
பரு மொழியால் காணப் பணி       	(64)
 	 	
2246  பணிந்தேன் திருமேனி பைங் கமலம் கையால்
அணிந்தேன் உன் சேவடிமேல் அன்பாய் துணிந்தேன் 
புரிந்து ஏத்தி உன்னை புகலிடம் பார்த்து ஆங்கே
இருந்து ஏத்தி வாழும் இது       	(65)
 	 	
2247  இது கண்டாய் நல் நெஞ்சே இப் பிறவி ஆவது 
இது கண்டாய் எல்லாம் நாம் உற்றது இது கண்டாய்
நாரணன் பேர் ஓதி நரகத்து அருகு அணையாக்
காரணமும் வல்லையேல் காண்       	(66)
 	 	
2248  கண்டேன் திருமேனி யான் கனவில் ஆங்கு அவன் கைக்
கண்டேன் கனலும் சுடர் ஆழி கண்டேன் 
உறு நோய் வினை இரண்டும் ஓட்டுவித்து பின்னும் 
மறு நோய் செறுவான் வலி       	(67)
 	 	
2249  வலி மிக்க வாள் எயிற்று வாள் அவுணர் மாள 
வலி மிக்க வாள் வரை மத்து ஆக வலி மிக்க
வாள் நாகம் சுற்றி மறுகக் கடல் கடைந்தான் 
கோள் நாகம் கொம்பு ஒசித்த கோ       	(68)
 	 	
2250  கோ ஆகி மா நிலம் காத்து நம் கண் முகப்பே
மா ஏகிச் செல்கின்ற மன்னவரும் பூ மேவும்
செங் கமல நாபியான் சேவடிக்கே ஏழ் பிறப்பும் 
தண் கமலம் ஏய்ந்தார் தமர்       	(69)
 	 	
2251  தமர் உள்ளம் தஞ்சை தலை அரங்கம் தண்கால் 
தமர் உள்ளும் தண் பொருப்பு வேலை தமர் உள்ளும்
மாமல்லை கோவல் மதிள் குடந்தை என்பரே 
ஏ வல்ல எந்தைக்கு இடம்       	(70)
 	 	
2252  இடங்கை வலம்புரி நின்று ஆர்ப்ப எரி கான்று 
அடங்கார் ஒடுங்குவித்தது ஆழி விடம் காலும்
தீ வாய் அரவு அணைமேல் தோன்றல் திசை அளப்பான் 
பூ ஆர் அடி நிமிர்த்த போது       	(71)
 	 	
2253  போது அறிந்து வானரங்கள் பூஞ்சுனை புக்கு ஆங்கு அலர்ந்த
போது அரிந்துகொண்டு ஏத்தும் போது உள்ளம் போதும் 
மணி வேங்கடவன் மலர் அடிக்கே செல்ல 
அணி வேங்கடவன் பேர் ஆய்ந்து       	(72)
 	 	
2254  ஆய்ந்து உரைப்பன் ஆயிரம் பேர் ஆதி நடு அந்திவாய்
வாய்ந்த மலர் தூவி வைகலும் ஏய்ந்த
பிறைக் கோட்டுச் செங்கண் கரி விடுத்த பெம்மான் 
இறைக்கு ஆட்படத் துணிந்த யான்       	(73)
 	 	
2255  யானே தவம் செய்தேன் ஏழ் பிறப்பும் எப்பொழுதும் 
யானே தவம் உடையேன் எம் பெருமான் யானே
இருந் தமிழ் நல் மாலை இணை அடிக்கே சொன்னேன் 
பெருந் தமிழன் நல்லேன் பெருகு       	(74)
 	 	
2256  பெருகு மத வேழம் மாப் பிடிக்கு முன் நின்று 
இரு கண் இள மூங்கில் வாங்கி அருகு இருந்த
தேன் கலந்து நீட்டும் திருவேங்கடம் கண்டீர் 
வான் கலந்த வண்ணன் வரை       	(75)
 	 	
2257  வரைச் சந்தனக் குழம்பும் வான் கலனும் பட்டும் 
விரைப் பொலிந்த வெண் மல்லிகையும் நிரைத்துக்கொண்டு 
ஆதிக்கண் நின்ற அறிவன் அடி இணையே
ஓதிப் பணிவது உறும்       	(76)
 	 	
2258  உறும் கண்டாய் நல் நெஞ்சே உத்தமன் நல் பாதம் 
உறும் கண்டாய் ஒண் கமலம் தன்னால் உறும் கண்டாய் 
ஏத்திப் பணிந்து அவன் பேர் ஈர் ஐஞ்ஞூறு எப்பொழுதும் 
சாத்தி உரைத்தல் தவம்       	(77)
 	 	
2259  தவம் செய்து நான் முகனே பெற்றான் தரணி
நிவந்து அளப்ப நீட்டிய பொற் பாதம் சிவந்த தன்
கை அனைத்தும் ஆரக் கழுவினான் கங்கை நீர்
பெய்து அனைத்துப் பேர் மொழிந்து பின்       	(78)
 	 	
2260  பின் நின்று தாய் இரப்ப கேளான் பெரும் பணைத் தோள்
முன் நின்று தான் இரப்பாள் மொய்ம் மலராள் சொல் நின்ற
தோள் நலத்தான் நேர் இல்லாத் தோன்றல் அவன் அளந்த
நீள் நிலம் தான் அத்தனைக்கும் நேர்       	(79)
 	 	
2261  நேர்ந்தேன் அடிமை நினைந்தேன் அது ஒண் கமலம் 
ஆர்ந்தேன் உன் சேவடிமேல் அன்பாய் ஆர்ந்த
அடிக் கோலம் கண்டவர்க்கு என்கொலோ முன்னைப்
படிக் கோலம் கண்ட பகல்?       	(80)
 	 	
2262  பகல் கண்டேன் நாரணனைக் கண்டேன் கனவில்
மிகக் கண்டேன் மீண்டு அவனை மெய்யே மிகக் கண்டேன் 
ஊன் திகழும் நேமி ஒளி திகழும் சேவடியான்
வான் திகழும் சோதி வடிவு       	(81)
 	 	
2263  வடிக் கோல வாள் நெடுங் கண் மா மலராள் செவ்விப்
படிக் கோலம் கண்டு அகலாள் பல்நாள் அடிக்கோலி
ஞாலத்தாள் பின்னும் நலம் புரிந்தது என்கொலோ?
கோலத்தால் இல்லை குறை       	(82)
 	 	
2264  குறையாக வெம் சொற்கள் கூறினேன் கூறி 
மறை ஆங்கு என உரைத்த மாலை இறையேனும் 
ஈயும்கொல் என்றே இருந்தேன் எனைப் பகலும் 
மாயன்கண் சென்ற வரம்       	(83)
 	 	
2265  வரம் கருதி தன்னை வணங்காத வன்மை
உரம் கருதி மூர்க்கத்தவனை நரம் கலந்த
சிங்கமாய்க் கீண்ட திருவன் அடி இணையே
அம் கண் மா ஞாலத்து அமுது       	(84)
 	 	
2266  அமுது என்றும் தேன் என்றும் ஆழியான் என்றும் 
அமுது அன்று கொண்டு உகந்தான் என்றும் அமுது அன்ன
சொல் மாலை ஏத்தித் தொழுதேன் சொலப்பட்ட
நல் மாலை ஏத்தி நவின்று       	(85)
 	 	
2267  நவின்று உரைத்த நாவலர்கள் நாள் மலர் கொண்டு ஆங்கே
பயின்றதனால் பெற்ற பயன் என்கொல்? பயின்றார் தம்
மெய்த் தவத்தால் காண்பு அரிய மேக மணி வண்ணனை யான்
எத் தவத்தால் காண்பன்கொல் இன்று?       	(86)
 	 	
2268  இன்றா அறிகின்றேன் அல்லேன் இரு நிலத்தைச்
சென்று ஆங்கு அளந்த திருவடியை அன்று 
கருக்கோட்டியுள் கிடந்து கைதொழுதேன் கண்டேன் 
திருக்கோட்டி எந்தை திறம்       	(87)
 	 	
2269  திறம்பிற்று இனி அறிந்தேன் தென் அரங்கத்து எந்தை
திறம்பா வழிச் சென்றார்க்கு அல்லால் திறம்பாச்
செடி நரகை நீக்கி தாம் செல்வதன் முன் வானோர்
கடி நகர வாசல் கதவு       	(88)
 	 	
2270  கதவி கதம் சிறந்த கஞ்சனை முன் காய்ந்து 
அதவி போர் யானை ஒசித்து பதவியாய்ப்
பாணியால் நீர் ஏற்று பண்டு ஒருகால் மாவலியை
மாணியாய்க் கொண்டிலையே மண்?       	(89)
 	 	
2271  மண்ணுலகம் ஆளேனே வானவர்க்கும் வானவனாய்
விண்ணுலகம் தன் அகத்தும் மேவேனே நண்ணித்
திருமாலை செங்கண் நெடியானை எங்கள்
பெருமானை கைதொழுத பின்       	(90)
 	 	
2272  பின்னால் அரு நரகம் சேராமல் பேதுறுவீர் 
முன்னால் வணங்க முயல்மினோ பல் நூல்
அளந்தானை கார்க் கடல் சூழ் ஞாலத்தை எல்லாம்
அளந்தான் அவன் சேவடி       	(91)
 	 	
2273  அடியால் முன் கஞ்சனைச் செற்று அமரர் ஏத்தும்
படியான் கொடிமேல் புள் கொண்டான் நெடியான் தன்
நாமமே ஏத்துமின்கள் ஏத்தினால் தாம் வேண்டும்
காமமே காட்டும் கடிது       	(92)
 	 	
2274  கடிது கொடு நரகம் பிற்காலும் செய்கை
கொடிது என்று அது கூடாமுன்னம் வடி சங்கம்
கொண்டானை கூந்தல் வாய் கீண்டானை கொங்கை நஞ்சு
உண்டானை ஏத்துமினோ உற்று       	(93)
 	 	
2275  உற்று வணங்கித் தொழுமின் உலகு ஏழும்
முற்றும் விழுங்கும் முகில் வண்ணன் பற்றிப்
பொருந்தாதான் மார்பு இடந்து பூம் பாடகத்துள்
இருந்தானை ஏத்தும் என் நெஞ்சு       	(94)
 	 	
2276  என் நெஞ்சம் மேயான் என் சென்னியான் தானவனை
வல் நெஞ்சம் கீண்ட மணி வண்ணன் முன்னம் சேய்
ஊழியான் ஊழி பெயர்த்தான் உலகு ஏத்தும்
ஆழியான் அத்தியூரான்       	(95)
 	 	
2277  அத்தியூரான் புள்ளை ஊர்வான் அணி மணியின்
துத்தி சேர் நாகத்தின்மேல் துயில்வான் முத்தீ
மறை ஆவான் மா கடல் நஞ்சு உண்டான் தனக்கும்
இறை ஆவான் எங்கள் பிரான்       	(96)
 	 	
2278  எங்கள் பெருமான் இமையோர் தலைமகன் நீ 
செங்கண் நெடு மால் திருமார்பா பொங்கு
பட மூக்கின் ஆயிர வாய்ப் பாம்பு அணைமேல் சேர்ந்தாய் 
குடமூக்குக் கோயிலாக் கொண்டு       	(97)
 	 	
2279  கொண்டு வளர்க்க குழவியாய்த் தான் வளர்ந்தது 
உண்டது உலகு ஏழும் உள் ஒடுங்க கொண்டு
குடம் ஆடி கோவலனாய் மேவி என் நெஞ்சம்
இடமாகக் கொண்ட இறை       	(98)
 	 	
2280  இறை எம் பெருமான் அருள் என்று இமையோர்
முறை நின்று மொய்ம் மலர்கள் தூவ அறை கழல
சேவடியான் செங்கண் நெடியான் குறள் உருவாய்
மாவடிவின் மண் கொண்டான் மால்       	(99)
 	 	
2281  மாலே நெடியோனே கண்ணனே விண்ணவர்க்கு
மேலா வியன் துழாய்க் கண்ணியனே மேலால்
விளவின் காய் கன்றினால் வீழ்த்தவனே! என் தன்
அளவு அன்றால் யானுடைய அன்பு       	(100)
 -------------


15.  பேயாழ்வார்   -  மூன்றாம் திருவந்தாதி (2282 – 2381)

2282  திருக் கண்டேன் பொன் மேனி கண்டேன் திகழும்
அருக்கன் அணி நிறமும் கண்டேன் செருக் கிளரும்
பொன் ஆழி கண்டேன் புரி சங்கம் கைக் கண்டேன் 
என் ஆழி வண்ணன்பால் இன்று       	(1)
 	 	
2283  இன்றே கழல் கண்டேன் ஏழ் பிறப்பும் யான் அறுத்தேன் 
பொன் தோய் வரை மார்பில் பூந் துழாய் அன்று
திருக் கண்டு கொண்ட திருமாலே உன்னை
மருக்கண்டுகொண்டு என் மனம்       	(2)
 	 	
2284  மனத்து உள்ளான் மா கடல் நீர் உள்ளான் மலராள்
தனத்து உள்ளான் தண் துழாய் மார்பன் சினத்துச்
செருநர் உகச் செற்று உகந்த தேங்கு ஓத வண்ணன் 
வரு நரகம் தீர்க்கும் மருந்து       	(3)
 	 	
2285  மருந்தும் பொருளும் அமுதமும் தானே 
திருந்திய செங் கண் மால் ஆங்கே பொருந்தியும்
நின்று உலகம் உண்டு உமிழ்ந்து நீர் ஏற்று மூவடியால்
அன்று உலகம் தாயோன் அடி       	(4)
 	 	
2286  அடி வண்ணம் தாமரை அன்று உலகம் தாயோன்
படி வண்ணம் பார்க் கடல் நீர் வண்ணம் முடி வண்ணம்
ஓர் ஆழி வெய்யோன் ஒளியும் அஃது அன்றே 
ஆர் ஆழி கொண்டாற்கு அழகு       	(5)
 	 	
2287  அழகு அன்றே ஆழியாற்கு ஆழி நீர் வண்ணம்?
அழகு அன்றே அண்டம் கடத்தல்? அழகு அன்றே 
அங்கை நீர் ஏற்றாற்கு அலர் மேலோன் கால் கழுவ 
கங்கை நீர் கான்ற கழல்?       	(6)
 	 	
2288  கழல் தொழுதும் வா நெஞ்சே! கார்க் கடல் நீர் வேலைப்
பொழில் அளந்த புள் ஊர்திச் செல்வன் எழில் அளந்து அங்கு
எண்ணற்கு அரியானை எப் பொருட்கும் சேயானை 
நண்ணற்கு அரியானை நாம்       	(7)
 	 	
2289  நாமம் பல சொல்லி நாராயணா என்று 
நாம் அங்கையால் தொழுதும் நல் நெஞ்சே வா மருவி 
மண்ணுலகம் உண்டு உமிழ்ந்த வண்டு அறையும் தண் துழாய் 
கண்ணனையே காண்க நம் கண்       	(8)
 	 	
2290  கண்ணும் கமலம் கமலமே கைத்தலமும் 
மண் அளந்த பாதமும் மற்று அவையே எண்ணில் 
கரு மா முகில் வண்ணன் கார்க் கடல் நீர் வண்ணன் 
திரு மா மணி வண்ணன் தேசு       	(9)
 	 	
2291  தேசும் திறலும் திருவும் உருவமும் 
மாசு இல் குடிப்பிறப்பும் மற்றவையும் பேசில்
வலம் புரிந்த வான் சங்கம் கொண்டான் பேர் ஓத 
நலம் புரிந்து சென்று அடையும் நன்கு       	(10)
 	 	
2292  நன்கு ஓதும் நால் வேதத்து உள்ளான் நறவு இரியும்
பொங்கு ஓதருவிப் புனல் வண்ணன் சங்கு ஓதப்
பாற்கடலான் பாம்பு அணையின் மேலான் பயின்று உரைப்பார்
நூல் கடலான் நுண் அறிவினான்       	(11)
 	 	
2293  அறிவு என்னும் தாள் கொளுவி ஐம்புலனும் தம்மில்
செறிவு என்னும் திண் கதவம் செம்மி மறை என்றும்
நன்கு ஓதி நன்கு உணர்வார் காண்பரே நாள்தோறும்
பைங்கோத வண்ணன் படி       	(12)
 	 	
2294  படி வட்டத் தாமரை பண்டு உலகம் நீர் ஏற்று 
அடி வட்டத்தால் அளப்ப நீண்ட முடி வட்டம் 
ஆகாயம் ஊடறுத்து அண்டம் போய் நீண்டதே 
மா காயமாய் நின்ற மாற்கு       	(13)
 	 	
2295  மால்பால் மனம் சுழிப்ப மங்கையர் தோள் கைவிட்டு 
நூல்பால் மனம் வைக்க நொய்விது ஆம் நால் பால
வேதத்தான் வேங்கடத்தான் விண்ணோர் முடி தோயும்
பாதத்தான் பாதம் பணிந்து       	(14)
 	 	
2296  பணிந்து உயர்ந்த பௌவப் படு திரைகள் மோத 
பணிந்த பண மணிகளாலே அணிந்து அங்கு
அனந்தன் அணைக் கிடக்கும் அம்மான் அடியேன்
மனம் தன் அணைக் கிடக்கும் வந்து       	(15)
 	 	
2297  வந்து உதைத்த வெண் திரைகள் செம் பவள வெண் முத்தம்
அந்தி விளக்கும் அணி விளக்காம் எந்தை 
ஒரு அல்லித் தாமரையாள் ஒன்றிய சீர் மார்வன் 
திருவல்லிக்கேணியான் சென்று       	(16)
 	 	
2298  சென்ற நாள் செல்லாத செங்கண் மால் எங்கள் மால்
என்ற நாள் எந் நாளும் நாள் ஆகும் என்றும்
இறவாத எந்தை இணை அடிக்கே ஆளாய் 
மறவாது வாழ்த்துக என் வாய்       	(17)
 	 	
2299  வாய் மொழிந்து வாமனனாய் மாவலிபால் மூவடி மண்
நீ அளந்து கொண்ட நெடுமாலே தாவிய நின்
எஞ்சா இணை அடிக்கே ஏழ் பிறப்பும் ஆளாகி 
அஞ்சாது இருக்க அருள்       	(18)
 	 	
2300  அருளாது ஒழியுமே ஆல் இலைமேல் அன்று
தெருளாத பிள்ளையாய்ச் சேர்ந்தான் இருளாத
சிந்தையராய் சேவடிக்கே செம் மலர் தூய் கைதொழுது 
முந்தையராய் நிற்பார்க்கு முன்?       	(19)
 	 	
2301  அருளாது ஒழியுமே ஆல் இலைமேல் அன்று
தெருளாத பிள்ளையாய்ச் சேர்ந்தான் இருளாத
சிந்தையராய் சேவடிக்கே செம் மலர் தூய் கைதொழுது 
ந்தையராய் நிற்பார்க்கு முன்?       	(20)
 	 	
2302  பேசுவார் எவ்வளவு பேசுவர் அவ்வளவே 
வாச மலர்த் துழாய் மாலையான் தேசு உடைய
சக்கரத்தான் சங்கினான் சார்ங்கத்தான் பொங்கு அரவ
வக்கரனைக் கொன்றான் வடிவு       	(21)
 	 	
2303  வடிவு ஆர் முடி கோட்டி வானவர்கள் நாளும்
கடி ஆர் மலர் தூவி காணும் படியானை 
செம்மையால் உள் உருகி செவ்வனே நெஞ்சமே 
மெய்ம்மையே காண விரும்பு       	(22)
 	 	
2304  விரும்பி விண் மண் அளந்த அஞ் சிறைய வண்டு ஆர்
சுரும்பு தொளையில் சென்று ஊத அரும்பும்
புனந் துழாய் மாலையான் பொன் அம் கழற்கே
மனம் துழாய் மாலாய் வரும்       	(23)
 	 	
2305  வருங்கால் இரு நிலனும் மால் விசும்பும் காற்றும் 
நெருங்கு தீ நீர் உருவும் ஆனான் பொருந்தும்
சுடர் ஆழி ஒன்று உடையான் சூழ் கழலே நாளும் 
தொடர் ஆழி நெஞ்சே தொழுது       	(24)
 	 	
2306  தொழுதால் பழுது உண்டே தூ நீர் உலகம்
முழுது உண்டு மொய் குழலாள் ஆய்ச்சி விழுது உண்ட
வாயானை மால் விடை ஏழ் செற்றானை வானவர்க்கும்
சேயானை நெஞ்சே சிறந்து?       	(25)
 	 	
2307  சிறந்த என் சிந்தையும் செங்கண் அரவும் 
நிறைந்த சீர் நீள் கச்சியுள்ளும் உறைந்ததுவும் 
வேங்கடமும் வெஃகாவும் வேளுக்கைப்பாடியுமே 
தாம் கடவார் தண் துழாயார்       	(26)
 	 	
2308  ஆரே துயர் உழந்தார் துன்பு உற்றார் ஆண்டையார் 
காரே மலிந்த கருங் கடலை நேரே
கடைந்தானை காரணனை நீர் அணைமேல் பள்ளி
அடைந்தானை நாளும் அடைந்து?       	(27)
 	 	
2309  அடைந்தது அரவு அணைமேல் ஐவர்க்கு ஆய் அன்று
மிடைந்தது பாரத வெம் போர் உடைந்ததுவும்
ஆய்ச்சிபால் மத்துக்கே அம்மனே! வாள் எயிற்றுப்
பேய்ச்சி பால் உண்ட பிரான்       	(28)
 	 	
2310  பேய்ச்சி பால் உண்ட பெருமானைப் பேர்ந்து எடுத்து 
ஆய்ச்சி முலைகொடுத்தாள் அஞ்சாதே வாய்த்த
இருள் ஆர் திருமேனி இன் பவளச் செவ்வாய்த்
தெருளா மொழியானைச் சேர்ந்து       	(29)
 	 	
2311  சேர்ந்த திருமால் கடல் குடந்தை வேங்கடம் 
நேர்ந்த என் சிந்தை நிறை விசும்பு வாய்ந்த
மறை பாடகம் அனந்தன் வண் துழாய்க் கண்ணி
இறைபாடி ஆய இவை       	(30)
 	 	
2312  இவை அவன் கோயில் இரணியனது ஆகம்
அவைசெய்து அரி உருவம் ஆனான் செவி தெரியா
நாகத்தான் நால் வேதத்து உள்ளான் நறவு ஏற்றான்
பாகத்தான் பாற்கடல் உளான்       	(31)
 	 	
2313  பாற்கடலும் வேங்கடமும் பாம்பும் பனி விசும்பும் 
நூல் கடலும் நுண் நூல தாமரைமேல் பாற்பட்டு 
இருந்தார் மனமும் இடமாகக் கொண்டான் 
குருந்து ஒசித்த கோபாலகன்       	(32)
 	 	
2314  பாலகனாய் ஆல் இலைமேல் பைய உலகு எல்லாம்
மேல் ஒருநாள் உண்டவனே! மெய்ம்மையே மாலவனே 
மந்தரத்தால் மா நீர்க் கடல் கடைந்து வான் அமுதம்
அந்தரத்தார்க்கு ஈந்தாய் நீ அன்று       	(33)
 	 	
2315  அன்று இவ் உலகம் அளந்த அசைவேகொல்?
நின்று இருந்து வேளுக்கை நீள் நகர்வாய் அன்று
கிடந்தானை கேடு இல் சீரானை முன் கஞ்சைக்
கடந்தானை நெஞ்சமே! காண்       	(34)
 	 	
2316  காண் காண் என விரும்பும் கண்கள் கதிர் இலகு
பூண் தார் அகலத்தான் பொன் மேனி பாண்கண்
தொழில் பாடி வண்டு அறையும் தொங்கலான் செம்பொன்
கழல் பாடி யாம் தொழுதும் கை       	(35)
 	 	
2317  கைய கனல் ஆழி கார்க் கடல் வாய் வெண் சங்கம் 
வெய்ய கதை சார்ங்கம் வெம் சுடர் வாள் செய்ய
படை பரவை பாழி பனி நீர் உலகம்
அடி அளந்த மாயன் அவற்கு       	(36)
 	 	
2318  அவற்கு அடிமைப் பட்டேன் அகத்தான் புறத்தான் 
உவர்க்கும் கருங் கடல் நீர் உள்ளான் துவர்க்கும்
பவள வாய்ப் பூமகளும் பல் மணிப் பூண் ஆரம் 
திகழும் திருமார்பன் தான்       	(37)
 	 	
2319  தானே தனக்கு உவமன் தன் உருவே எவ் உருவும் 
தானே தவ உருவும் தாரகையும் தானே
எரி சுடரும் மால் வரையும் எண் திசையும் அண்டத்து
இரு சுடரும் ஆய இறை       	(38)
 	 	
2320  இறை ஆய் நிலன் ஆகி எண் திசையும் தான் ஆய் 
மறை ஆய் மறைப் பொருள் ஆய் வான் ஆய் பிறை வாய்ந்த
வெள்ளத்து அருவி விளங்கு ஒலி நீர் வேங்கடத்தான்
உள்ளத்தின் உள்ளே உளன்       	(39)
 	 	
2321  உளன் கண்டாய் நல் நெஞ்சே உத்தமன் என்றும்
உளன் கண்டாய் உள்ளுவார் உள்ளத்து உளன் கண்டாய் 
விண் ஒடுங்கக் கோடு உயரும் வீங்கு அருவி வேங்கடத்தான்
மண் ஒடுங்க தான் அளந்த மன்       	(40)
 	 	
2322  மன்னு மணி முடி நீண்டு அண்டம் போய் எண் திசையும் 
துன்னு பொழில் அனைத்தும் சூழ் கழலே மின்னை
உடையாகக் கொண்டு அன்று உலகு அளந்தான் குன்றம்
குடையாக ஆ காத்த கோ       	(41)
 	 	
2323  கோவலனாய் ஆ நிரைகள் மேய்த்து குழல் ஊதி 
மா வலனாய்க் கீண்ட மணி வண்ணன் மேவி 
அரி உருவம் ஆகி இரணியனது ஆகம் 
தெரி உகிரால் கீண்டான் சினம்       	(42)
 	 	
2324  சின மா மத களிற்றின் திண் மருப்பைச் சாய்த்து 
புனம் மேய பூமி அதனைத் தனமாக 
பேர் அகலத்துள் ஒடுக்கும் பேர் ஆர மார்வனார்
ஓர் அகலத்து உள்ளது உலகு       	(43)
 	 	
2325  உலகமும் ஊழியும் ஆழியும் ஒண் கேழ்
அலர் கதிரும் செந்தீயும் ஆவான் பல கதிர்கள்
பாரித்த பைம் பொன் முடியான் அடி இணைக்கே
பூரித்து என் நெஞ்சே புரி       	(44)
 	 	
2326  புரிந்து மத வேழம் மாப் பிடியோடு ஊடி 
திரிந்து சினத்தால் பொருது விரிந்த சீர்
வெண் கோட்டு முத்து உதிர்க்கும் வேங்கடமே மேல் ஒரு நாள் 
மண் கோட்டுக் கொண்டான் மலை       	(45)
 	 	
2327  மலை முகடு மேல் வைத்து வாசுகியைச் சுற்றி 
தலை முகடு தான் ஒரு கை பற்றி அலை முகட்டு
அண்டம் போய் நீர் தெறிப்ப அன்று கடல் கடைந்தான் 
பிண்டமாய் நின்ற பிரான்       	(46)
 	 	
2328  நின்ற பெருமானே நீர் ஏற்று உலகு எல்லாம்
சென்ற பெருமானே செங்கண்ணா அன்று
துரக வாய் கீண்ட துழாய் முடியாய்! நங்கள்
நரக வாய் கீண்டாயும் நீ       	(47)
 	 	
2329  நீ அன்றே நீர் ஏற்று உலகம் அடி அளந்தாய்?
நீ அன்றே நின்று நிரை மேய்த்தாய்? நீ அன்றே 
மா வாய் உரம் பிளந்து மா மருதின் ஊடு போய் 
தேவாசுரம் பொருதாய் செற்று?       	(48)
 	 	
2330  செற்றதுவும் சேரா இரணியனை சென்று ஏற்றுப்
பெற்றதுவும் மா நிலம் பின்னைக்கு ஆய் முற்றல்
முரி ஏற்றின் முன் நின்று மொய்ம்பு ஒழித்தாய் மூரிச்
சுரி ஏறு சங்கினாய்! சூழ்ந்து       	(49)
 	 	
2331  சூழ்ந்த துழாய் அலங்கல் சோதி மணி முடி மால்
தாழ்ந்த அருவித் தட வரைவாய் ஆழ்ந்த
மணி நீர்ச் சுனை வளர்ந்த மா முதலை கொன்றான் 
அணி நீல வண்ணத்தவன்       	(50)
 	 	
2332  அவனே அரு வரையால் ஆ நிரைகள் காத்தான் 
அவனே அணி மருதம் சாய்த்தான் அவனே
கலங்காப் பெரு நகரம் காட்டுவான் கண்டீர் 
இலங்காபுரம் எரித்தான் எய்து       	(51)
 	 	
2333  எய்தான் மராமரம் ஏழும் இராமனாய் 
எய்தான் அம் மான் மறியை ஏந்திழைக்கு ஆய் எய்ததுவும்
தென் இலங்கைக் கோன் வீழ சென்று குறள் உரு ஆய்
முன் நிலம் கைக்கொண்டான் முயன்று       	(52)
 	 	
2334  முயன்று தொழு நெஞ்சே! மூரி நீர் வேலை
இயன்ற மரத்து ஆல் இலையின் மேலால் பயின்று அங்கு ஓர்
மண் நலம் கொள் வெள்ளத்து மாயக் குழவியாய் 
தண் அலங்கல் மாலையான் தாள்       	(53)
 	 	
2335  தாளால் சகடம் உதைத்து பகடு உந்தி 
கீளா மருது இடை போய் கேழல் ஆய் மீளாது
மண் அகலம் கீண்டு அங்கு ஓர் மாது உகந்த மார்வற்குப்
பெண் அகலம் காதல் பெரிது       	(54)
 	 	
2336  பெரிய வரை மார்பில் பேர் ஆரம் பூண்டு 
கரிய முகிலிடை மின் போல தெரியுங்கால் 
பாண் ஒடுங்க வண்டு அறையும் பங்கயமே மற்று அவன் தன்
நீள் நெடுங் கண் காட்டும் நிறம்       	(55)
 	 	
2337  நிறம் வெளிது செய்து பசிது கரிது என்று
இறை உருவம் யாம் அறியோம் எண்ணில் நிறைவு உடைய
நா மங்கை தானும் நலம் புகழ் வல்லளே 
பூ மங்கை கேள்வன்பொலிவு?       	(56)
 	 	
2338  பொலிந்து இருண்ட கார் வானில் மின்னேபோல் தோன்றி 
மலிந்து திரு இருந்த மார்வன் பொலிந்த 
கருடன்மேல் கொண்ட கரியான் கழலே 
தெருள் தன்மேல் கண்டாய் தெளி 57
 	 	
2339  தெளிந்த சிலாதலத்தின்மேல் இருந்த மந்தி 
அளிந்த கடுவனையே நோக்கி விளங்கிய 
வெண் மதியம் தா என்னும் வேங்கடமே மேல் ஒரு நாள் 
மண் மதியில் கொண்டு உகந்தான் வாழ்வு 58
 	 	
2340  வாழும் வகை அறிந்தேன் மை போல் நெடு வரைவாய்த் 
தாழும் அருவி போல் தார் கிடப்ப சூழும் 
திரு மா மணி வண்ணன் செங்கண் மால் எங்கள் 
பெருமான் அடி சேரப்பெற்று 59
 	 	
2341  பெற்றம் பிணை மருதம் பேய் முலை மாச் சகடம் 
முற்றக் காத்து ஊடு போய் உண்டு உதைத்து கற்றுக் 
குணிலை விளங் கனிக்குக் கொண்டு எறிந்தான் வெற்றிப் 
பணிலம் வாய் வைத்து உகந்தான் பண்டு 60
 	 	
2342  பண்டு எல்லாம் வேங்கடம் பாற்கடல் வைகுந்தம் 
கொண்டு அங்கு உறைவார்க்கு கோயில் போல் வண்டு 
வளம் கிளரும் நீள் சோலை வண் பூங் கடிகை 
இளங் குமரன் தன் விண்ணகர் 61
 	 	
2343  விண்ணகரம் வெஃகா விரி திரை நீர் வேங்கடம் 
மண் நகரம் மா மாட வேளுக்கை மண்ணகத்த 
தென் குடந்தை தேன் ஆர் திருவரங்கம் தென்கோட்டி 
தன் குடங்கை நீர் ஏற்றான் தாழ்வு 62
 	 	
2344  தாழ் சடையும் நீள் முடியும் ஒண் மழுவும் சக்கரமும் 
சூழ் அரவும் பொன் நாணும் தோன்றுமால் சூழும் 
திரண்டு அருவி பாயும் திருமலைமேல் எந்தைக்கு 
இரண்டு உருவும் ஒன்றாய் இசைந்து 63
 	 	
2345  இசைந்த அரவமும் வெற்பும் கடலும் 
பசைந்து அங்கு அமுது படுப்ப அசைந்து 
கடைந்த வருத்தமோ கச்சி வெஃகாவில் 
கிடந்து இருந்து நின்றதுவும் அங்கு? 64
 	 	
2346  அங்கற்கு இடர் இன்றி அந்திப் பொழுதத்து 
மங்க இரணியனது ஆகத்தை பொங்கி 
அரி உருவமாய்ப் பிளந்த அம்மான் அவனே 
கரி உருவம் கொம்பு ஒசித்தான் காய்ந்து 65
 	 	
2347  காய்ந்து இருளை மாற்றி கதிர் இலகு மா மணிகள் 
ஏய்ந்த பணக் கதிர்மேல் வெவ்வுயிர்ப்ப வாய்ந்த 
மது கைடபரும் வயிறு உருகி மாண்டார் 
அது கேடு அவர்க்கு இறுதி ஆங்கு 66
 	 	
2348  ஆங்கு மலரும் குவியுமால் உந்திவாய் 
ஓங்கு கமலத்தின் ஒண் போது ஆம் கைத் 
திகிரி சுடர் என்றும் வெண் சங்கம் வானில் 
பகரும் மதி என்றும் பார்த்து 67
 	 	
2349  பார்த்த கடுவன் சுனை நீர் நிழல் கண்டு 
பேர்த்து ஓர் கடுவன் எனப் பேர்ந்து கார்த்த 
களங் கனிக்குக் கை நீட்டும் வேங்கடமே மேல் நாள் 
விளங் கனிக்குக் கன்று எறிந்தான் வெற்பு 68
 	 	
2350  வெற்பு என்று வேங்கடம் பாடும் வியன் துழாய் 
கற்பு என்று சூடும் கருங் குழல்மேல் மல் பொன்ற 
நீண்ட தோள் மால் கிடந்த நீள் கடல் நீர் ஆடுவான் 
பூண்ட நாள் எல்லாம் புகும் 69
 	 	
2351  புகு மதத்தால் வாய் பூசி கீழ் தாழ்ந்து அருவி 
உகு மதத்தால் கால் கழுவி கையால் மிகு மதத் தேன் 
விண்ட மலர் கொண்டு விறல் வேங்கடவனையே 
கண்டு வணங்கும் களிறு 70
 	 	
2352  களிறு முகில் குத்த கை எடுத்து ஓடி 
ஒளிறு மருப்பு ஒசி கை யாளி பிளிறி 
விழ கொன்று நின்று அதிரும் வேங்கடமே மேல் நாள் 
குழக் கன்று கொண்டு எறிந்தான் குன்று 71
 	 	
2353  குன்று ஒன்றின் ஆய குற மகளிர் கோல் வளைக் கை 
சென்று விளையாடும் தீம் கழை போய் வென்று 
விளங்கு மதி கோள் விடுக்கும் வேங்கடமே மேலை 
இளங் குமரர் கோமான் இடம் 72
 	 	
2354  இடம் வலம் ஏழ் பூண்ட இரவித் தேர் ஓட்டி 
வட முக வேங்கடத்து மன்னும் குடம் நயந்த 
கூத்தனாய் நின்றான் குரை கழலே கூறுவதே 
நாத்தன்னால் உள்ள நலம் 73
 	 	
2355  நலமே வலிதுகொல் நஞ்சு ஊட்டு வன் பேய் 
நிலமே புரண்டு போய் வீழ சலமே தான் 
வெம் கொங்கை உண்டானை மீட்டு ஆய்ச்சி ஊட்டுவான் 
தன் கொங்கை வாய் வைத்தாள் சார்ந்து? 74
 	 	
2356  சார்ந்து அகடு தேய்ப்பத் தடாவிய கோட்டு உச்சிவாய் 
ஊர்ந்து இயங்கும் வெண் மதியின் ஒண் முயலைச் சேர்ந்து 
சின வேங்கை பார்க்கும் திருமலையே ஆயன்
புன வேங்கை நாறும் பொருப்பு 75
 	 	
2357  பொருப்பிடையே நின்றும் புனல் குளித்தும் ஐந்து
நெருப்பிடையே நிற்கவும் நீர் வேண்டா விருப்பு உடைய
வெஃகாவே சேர்ந்தானை மெய்ம் மலர் தூய்க் கைதொழுதால் 
அஃகாவே தீவினைகள் ஆய்ந்து? 76
 	 	
2358  ஆய்ந்த அரு மறையோன் நான்முகத்தோன் நன் குறங்கில்
வாய்ந்த குழவியாய் வாள் அரக்கன் ஏய்ந்த
முடிப் போது மூன்று ஏழ் என்று எண்ணினான் ஆர்ந்த
அடிப் போது நங்கட்கு அரண் 77
 	 	
2359  அரண் ஆம் நமக்கு என்றும் ஆழி வலவன் 
முரன் நாள் வலம் சுழிந்த மொய்ம்பன் சரண் ஆமேல் 
ஏது கதி? ஏது நிலை? ஏது பிறப்பு? என்னாதே 
ஓது கதி மாயனையே ஓர்த்து 78
 	 	
2360  ஓர்த்த மனத்தராய் ஐந்து அடக்கி ஆராய்ந்து 
பேர்த்தால் பிறப்பு ஏழும் பேர்க்கலாம் கார்த்த
விரை ஆர் நறும் துழாய் வீங்கு ஓத மேனி
நிரை ஆர மார்வனையே நின்று 79
 	 	
2361  நின்று எதிராய நிரை மணித் தேர் வாணன் தோள் 
ஒன்றிய ஈர் ஐஞ்ஞூறு உடன் துணிய வென்று இலங்கும்
ஆர் படு வான் நேமி அரவு அணையான் சேவடிக்கே
நேர்படுவான் தான் முயலும் நெஞ்சு 80
 	 	
2362  நெஞ்சால் நினைப்பு அரியனேலும் நிலைப்பெற்று என்
நெஞ்சமே பேசாய் நினைக்குங்கால் நெஞ்சத்துப்
பேராது நிற்கும் பெருமானை என்கொலோ 
ஓராது நிற்பது உணர்வு? 81
 	 	
2363  உணரில் உணர்வு அரியன் உள்ளம் புகுந்து
புணரிலும் காண்பு அரியன் உண்மை இணர் அணைய 
கொங்கு அணைந்து வண்டு அறையும் தண் துழாய்க் கோமானை
எங்கு அணைந்து காண்டும் இனி? 82
 	 	
2364  இனி அவன் மாயன் என உரைப்பரேலும் 
இனி அவன் காண்பு அரியனேலும் இனியவன் 
கள்ளத்தால் மண் கொண்டு விண் கடந்த பைங் கழலான் 
உள்ளத்தின் உள்ளே உளன் 83
 	 	
2365  உளனாய நான்மறையின் உட்பொருளை உள்ளத்து
உளனாகத் தேர்ந்து உணர்வரேலும் உளனாய
வண் தாமரை நெடுங் கண் மாயவனை யாவரே
கண்டார்? உகப்பர் கவி 84
 	 	
2366  கவியினார் கை புனைந்து கண் ஆர் கழல் போய் 
செவியின் ஆர் கேள்வியராய்ச் சேர்ந்தார் புவியினார்
போற்றி உரைக்க பொலியுமே பின்னைக்கு ஆய்
ஏற்று உயிரை அட்டான் எழில்? 85
 	 	
2367  எழில் கொண்ட மின்னுக் கொடி எடுத்து வேகத்
தொழில்கொண்டு தான் முழங்கித் தோன்றும் எழில்கொண்ட
நீர் மேகம் அன்ன நெடு மால் நிறம் போல 
கார் வானம் காட்டும் கலந்து 86
 	 	
2368  கலந்து மணி இமைக்கும் கண்ணா நின் மேனி
மலர்ந்து மரகதமே காட்டும் நலம் திகழும்
கொந்தின்வாய் வண்டு அறையும் தண் துழாய்க் கோமானை
அந்தி வான் காட்டும் அது 87
 	 	
2369  அது நன்று இது தீது என்று ஐயப்படாதே 
மது நின்ற தண் துழாய் மார்வன் பொது நின்ற
பொன் அம் கழலே தொழுமின் முழுவினைகள்
முன்னம் கழலும் முடிந்து 88
 	 	
2370  முடிந்த பொழுதில் குற வாணர் ஏனம்
படிந்து உழு சால் பைந் தினைகள் வித்த தடிந்து எழுந்த
வேய்ங் கழை போய் விண் திறக்கும் வேங்கடமே மேல் ஒரு நாள்
தீம் குழல் வாய் வைத்தான் சிலம்பு 89
 	 	
2371  சிலம்பும் செறி கழலும் சென்று இசைப்ப விண் ஆறு 
அலம்பிய சேவடி போய் அண்டம் புலம்பிய தோள்
எண் திசையும் சூழ இடம் போதாது என்கொலோ
வண் துழாய் மால் அளந்த மண்? 90
 	 	
2372  மண் உண்டும் பேய்ச்சி முலை உண்டும் ஆற்றாதாய் 
வெண்ணெய் விழுங்க வெகுண்டு ஆய்ச்சி கண்ணிக்
கயிற்றினால் கட்ட தான் கட்டுண்டிருந்தான் 
வயிற்றினோடு ஆற்றா மகன் 91
 	 	
2373  மகன் ஒருவர்க்கு அல்லாத மா மேனி மாயன்
மகன் ஆம் அவன் மகன் தன் காதல் மகனைச்
சிறைசெய்த வாணன் தோள் செற்றான் கழலே 
நிறைசெய்து என் நெஞ்சே நினை 92
 	 	
2374  நினைத்து உலகில் ஆர் தெளிவார் நீண்ட திருமால்?
அனைத்து உலகும் உள் ஒடுக்கி ஆல்மேல் கனைத்து உலவு 
வெள்ளத்து ஓர் பிள்ளையாய் மெள்ளத் துயின்றானை
உள்ளத்தே வை நெஞ்சமே உய்த்து 93
 	 	
2375  உய்த்து உணர்வு என்னும் ஒளி கொள் விளக்கு ஏற்றி 
வைத்து அவனை நாடி வலைப்படுத்தேன் மெத்தெனவே 
நின்றான் இருந்தான் கிடந்தான் என் நெஞ்சத்து 
பொன்றாமை மாயன் புகுந்து       	(94)
 	 	
2376  புகுந்து இலங்கும் அந்திப் பொழுதத்து அரியாய் 
இகழ்ந்த இரணியனது ஆகம் சுகிர்ந்து எங்கும் 
சிந்தப் பிளந்த திருமால் திருவடியே 
வந்தித்து என் நெஞ்சமே வாழ்த்து     (95)
 	 	
2377  வாழ்த்திய வாயராய் வானோர் மணி மகுடம் 
தாழ்த்தி வணங்கத் தழும்பாமே கேழ்த்த 
அடித் தாமரை மலர்மேல் மங்கை மணாளன் 
அடித் தாமரை ஆம் அலர்         	(96)
 	 	
2378  அலர் எடுத்த உந்தியான் ஆங்கு எழில் ஆய 
மலர் எடுத்த மா மேனி மாயன் அலர் எடுத்த 
வண்ணத்தான் மா மலரான் வார் சடையான் என்று இவர்கட்கு 
எண்ணத்தான் ஆமோ இமை?       	(97)
 	 	
2379  இமம் சூழ் மலையும் இரு விசும்பும் காற்றும் 
அமம் சூழ்ந்து அற விளங்கித் தோன்றும் நமன் சூழ் 
நரகத்து நம்மை நணுகாமல் காப்பான் 
துரகத்தை வாய் பிளந்தான் தொட்டு       	(98)
 	 	
2380  தொட்ட படை எட்டும் தோலாத வென்றியான் 
அட்டபுயகரத்தான் அஞ்ஞான்று குட்டத்துக் 
கோள் முதலை துஞ்ச குறித்து எறிந்த சக்கரத்தான் 
தாள் முதலே நங்கட்குச் சார்வு       	(99)
 	 	
2381  சார்வு நமக்கு என்றும் சக்கரத்தான் தண் துழாய்த் 
தார் வாழ் வரை மார்பன் தான் முயங்கும் கார் ஆர்ந்த 
வான் அமரும் மின் இமைக்கும் வண் தாமரை நெடுங் கண் 
தேன் அமரும் பூமேல் திரு       	(100)
 -------------


16.  திருமழிசை ஆழ்வார்  - நான்முகன் திருவந்தாதி (2382 -2477)

2382  நான்முகனை நாராயணன் படைத்தான் நான்முகனும் 
தான் முகமாய்ச் சங்கரனைத் தான் படைத்தான் யான் முகமாய் 
அந்தாதி மேலிட்டு அறிவித்தேன் ஆழ் பொருளை 
சிந்தாமல் கொள்மின் நீர் தேர்ந்து       	(1)
 	 	
2383  தேருங்கால் தேவன் ஒருவனே என்று உரைப்பர் 
ஆரும் அறியார் அவன் பெருமை ஓரும் 
பொருள் முடிவும் இத்தனையே எத் தவம் செய்தார்க்கும் 
அருள் முடிவது ஆழியான்பால்       	(2)
 	 	
2384  பாலில் கிடந்ததுவும் பண்டு அரங்கம் மேயதுவும் 
ஆலில் துயின்றதுவும் ஆர் அறிவார் ஞாலத்து 
ஒரு பொருளை வானவர் தம் மெய்ப் பொருளை அப்பில் 
அரு பொருளை யான் அறிந்த ஆறு?    (3)
 	 	
2385  ஆறு சடைக் கரந்தான் அண்டர்கோன் தன்னோடும் 
கூறு உடையன் என்பதுவும் கொள்கைத்தே? வேறு ஒருவர் 
இல்லாமை நின்றானை எம்மானை எப் பொருட்கும் 
சொல்லானைச் சொன்னேன் தொகுத்து    (4)
 	 	
2386  தொகுத்த வரத்தனாய்த் தோலாதான் மார்வம் 
வகிர்த்த வளை உகிர் தோள் மாலே உகத்தில் 
ஒருநான்று நீ உயர்த்தி உள்வாங்கி நீயே 
அரு நான்கும் ஆனாய் அறி         	(5)
 	 	
2387  அறியார் சமணர் அயர்த்தார் பவுத்தர் 
சிறியார் சிவப்பட்டார் செப்பில் வெறியாய 
மாயவனை மாலவனை மாதவனை ஏத்தாதார் 
ஈனவரே ஆதலால் இன்று         	(6)
 	 	
2388  இன்று ஆக நாளையே ஆக இனிச் சிறிது 
நின்று ஆக நின் அருள் என்பாலதே நன்றாக 
நான் உன்னை அன்றி இலேன் கண்டாய் நாரணனே 
நீ என்னை அன்றி இலை           	(7)
 	 	
2389  இலை துணை மற்று என் நெஞ்சே! ஈசனை வென்ற 
சிலை கொண்ட செங்கண் மால் சேரா குலை கொண்ட 
ஈர் ஐந்தலையான் இலங்கையை ஈடு அழித்த 
கூர் அம்பன் அல்லால் குறை           	(8)
 	 	
2390  குறைகொண்டு நான்முகன் குண்டிகை நீர் பெய்து 
மறைகொண்ட மந்திரத்தால் வாழ்த்தி கறைகொண்ட 
கண்டத்தான் சென்னிமேல் ஏறக் கழுவினான் 
அண்டத்தான் சேவடியை ஆங்கு          	(9)
 	 	
2391  ஆங்கு ஆரவாரம் அது கேட்டு அழல் உமிழும் 
பூங் கார் அரவு அணையான் பொன் மேனி யாம் காண 
வல்லமே அல்லமே? மா மலரான் வார் சடையான் 
வல்லரே அல்லரே வாழ்த்து           	(10)
 	 	
2392  வாழ்த்துக வாய் காண்க கண் கேட்க செவி மகுடம் 
தாழ்த்தி வணங்குமின்கள் தண் மலரால் சூழ்த்த 
துழாய் மன்னு நீள் முடி என் தொல்லை மால் தன்னை 
வழா வண் கை கூப்பி மதித்து           	(11)
 	 	
2393  மதித்தாய் போய் நான்கில் மதியார் போய் வீழ 
மதித்தாய் மதி கோள் விடுத்தாய் மதித்தாய் 
மடுக் கிடந்த மா முதலை கோள் விடுப்பான் ஆழி 
விடற்கு இரண்டும் போய் இரண்டின் வீடு         	(12)
 	 	
2394  வீடு ஆக்கும் பெற்றி அறியாது மெய் வருத்திக் 
கூடு ஆக்கி நின்று உண்டு கொன்று உழல்வீர் வீடு ஆக்கும் 
மெய்ப்பொருள் தான் வேத முதற்பொருள் தான் விண்ணவர்க்கு 
நற்பொருள் தான் நாராயணன            	(13)
 	 	
2395  நாராயணன் என்னை ஆளி நரகத்துச் 
சேராமல் காக்கும் திருமால் தன் பேரான 
பேசப் பெறாத பிணச் சமயர் பேசக் கேட்டு 
ஆசைப்பட்டு ஆழ்வார் பலர         	(14)
 	 	
2396  பல தேவர் ஏத்த படி கடந்தான் பாதம் 
மலர் ஏற இட்டு இறைஞ்சி வாழ்த்த வலர் ஆகில் 
மார்க்கண்டன் கண்ட வகையே வரும் கண்டீர் 
நீர்க்கண்டன் கண்ட நிலை          	(15)
 	 	
2397  நிலைமன்னும் என் நெஞ்சம் அந்நான்று தேவர் 
தலைமன்னர் தாமே மாற்றாக பல மன்னர் 
போர் மாள வெம் கதிரோன்மாய பொழில் மறைய 
தேர் ஆழியால் மறைத்தாரால்          	(16)
 	 	
2398  ஆல நிழற்கீழ் அறநெறியை நால்வர்க்கு 
மேலை யுகத்து உரைத்தான் மெய்த் தவத்தோன் ஞாலம் 
அளந்தானை ஆழிக் கிடந்தானை ஆல்மேல் 
வளர்ந்தானைத் தான் வணங்குமாறு           	(17)
 	 	
2399  மாறு ஆய தானவனை வள் உகிரால் மார்வு இரண்டு 
கூறாகக் கீறிய கோளரியை வேறாக 
ஏத்தியிருப்பாரை வெல்லுமே மற்று அவரைச் 
சாத்தியிருப்பார் தவம்             	(18)
 	 	
2400  தவம் செய்து நான்முகனால் பெற்ற வரத்தை 
அவம் செய்த ஆழியாய் அன்றே? உவந்து எம்மைக் 
காப்பாய் நீ காப்பதனை ஆவாய் நீ வைகுந்தம் 
ஈப்பாயும் எவ் உயிர்க்கும் ந           	(19)
 	 	
2401  நீயே உலகும் எல்லாம் நின் அருளே நிற்பனவும் 
நீயே தவத் தேவ தேவனும் நீயே 
எரி சுடரும் மால் வரையும் எண் திசையும் அண்டத்து 
இரு சுடரும் ஆய இவை           	(20)
 	 	
2402  இவையா பில வாய் திறந்து எரி கான்ற 
இவையா எரிவட்டக் கண்கள் இவையா 
எரி பொங்கிக் காட்டும் இமையோர் பெருமான் 
அரி பொங்கிக் காட்டும் அழகு    (21)
 	 	
2403  அழகியான் தானே அரி உருவன் தானே 
பழகியான் தாளே பணிமின் குழவியாய்த் 
தான் ஏழ் உலகுக்கும் தன்மைக்கும் தன்மையனே 
மீன் ஆய் உயிர் அளிக்கும் வித்து          	(22)
 	 	
2404  வித்தும் இடவேண்டும் கொல்லோ விடை அடர்த்த 
பத்தி உழவன் பழம் புனத்து? மொய்த்து எழுந்த 
கார் மேகம் அன்ன கரு மால் திருமேனி 
நீர் வானம் காட்டும் நிகழ்ந்து          	(23)
 	 	
2405  நிகழ்ந்தாய் பால் பொன் பசுப்புக் கார் வண்ணம் நான்கும் 
இகழ்ந்தாய் இருவரையும் வீய புகழ்ந்தாய் 
சினப் போர்ச் சுவேதனைச் சேனாபதியாய் 
மனப் போர் முடிக்கும் வகை           	(24)
 	 	
2406  வகையால் மதியாது மண் கொண்டாய் மற்றும் 
வகையால் வருவது ஒன்று உண்டே? வகையால் 
வயிரம் குழைத்து உண்ணும் மாவலி தான் என்னும் 
வயிர வழக்கு ஒழித்தாய் மற்று           	(25)
 	 	
2407  மற்றுத் தொழுவார் ஒருவரையும் யான் இன்மை 
கற்றைச் சடையான் கரி கண்டாய் எற்றைக்கும் 
கண்டுகொள் கண்டாய் கடல்வண்ணா! யான் உன்னைக் 
கண்டுகொளகிற்குமாறு             	(26)
 	 	
2408  மால் தான் புகுந்த மட நெஞ்சம் மற்றதுவும் 
பேறாகக் கொள்வனோ பேதைகாள்! நீறாடி 
தான் காண மாட்டாத தார் அகலச் சேவடியை 
யான் காண வல்லேற்கு இது?         	(27)
 	 	
2409  இது இலங்கை ஈடு அழியக் கட்டிய சேது 
இது விலங்கு வாலியை வீழ்த்தது இது இலங்கை 
தான் ஒடுங்க வில் நுடங்க தண் தார் இராவணனை 
ஊன் ஒடுங்க எய்தான் உகப்பு           	(28)
 	 	
2410  உகப்பு உருவன் தானே ஒளி உருவன் தானே 
மகப்பு உருவன் தானே மதிக்கில் மிகப் புருவம் 
ஒன்றுக்கு ஒன்று ஓசனையான் வீழ ஒரு கணையால் 
அன்றிக்கொண்டு எய்தான் அவன்          	(29)
 	 	
2411  அவன் என்னை ஆளி அரங்கத்து அரங்கில் 
அவன் என்னை எய்தாமல் காப்பான் அவன் என்னது 
உள்ளத்து நின்றான் இருந்தான் கிடக்குமே 
வெள்ளத்து அரவு அணையின்மேல்?         	(30)
 	 	
2412  மேல் நான்முகன் அரனை இட்ட விடு சாபம் 
தான் நாரணன் ஒழித்தான் தாரகையுள் வானோர் 
பெருமானை ஏத்தாத பேய்காள் பிறக்கும் 
கரு மாயம் பேசில் கதை    (31)
 	 	
2413  கதைப் பொருள் தான் கண்ணன் திருவயிற்றின் உள்ள 
உதைப்பளவு போதுபோக்கு இன்றி வதைப்பொருள் தான் 
வாய்ந்த குணத்துப் படாதது அடைமினோ 
ஆய்ந்த குணத்தான் அடி           	(32)
 	 	
2414  அடிச் சகடம் சாடி அரவு ஆட்டி யானை 
பிடித்து ஒசித்து பேய் முலை நஞ்சு உண்டு வடிப் பவள 
வாய்ப் பின்னை தோளிக்கா வல் ஏற்று எருத்து இறுத்து 
கோ பின்னும் ஆனான் குறிப்பு           	(33)
 	 	
2415  குறிப்பு எனக்குக் கோட்டியூர் மேயானை ஏத்த 
குறிப்பு எனக்கு நன்மை பயக்க வெறுப்பனோ 
வேங்கடத்து மேயானை மெய் வினை நோய் எய்தாமல் 
தான் கடத்தும் தன்மையான் தாள்?           	(34)
 	 	
2416  தாளால் உலகம் அளந்த அசைவேகொல்? 
வாளா கிடந்தருளும் வாய்திறவான் நீள் ஓதம் 
வந்து அலைக்கும் மா மயிலை மா அல்லிக் கேணியான் 
ஐந்தலை வாய் நாகத்து அணை         	(35)
 	 	
2417  நாகத்து அணைக் குடந்தை வெஃகா திரு எவ்வுள் 
நாகத்து அணை அரங்கம் பேர் அன்பில் நாகத்து 
அணைப் பாற்கடல் கிடக்கும் ஆதி நெடுமால் 
அணைப்பார் கருத்தன் ஆவான்     (36)
 	 	
2418  வான் உலவு தீவளி மா கடல் மா பொருப்பு 
தான் உலவு வெம் கதிரும் தண் மதியும் மேல் நிலவு 
கொண்டல் பெயரும் திசை எட்டும் சூழ்ச்சியும் 
அண்டம் திருமால் அகைப்பு           	(37)
 	 	
2419  அகைப்பு இல் மனிசரை ஆறு சமயம் 
புகைத்தான் பொரு கடல் நீர் வண்ணன் உகைக்குமேல் 
எத் தேவர் வாலாட்டும் எவ்வாறு செய்கையும் 
அப்போது ஒழியும் அழைப்பு         	(38)
 	 	
2420  அழைப்பன் திருவேங்கடத்தானைக் காண 
இழைப்பன் திருக்கூடல் கூட மழைப் பேர் 
அருவி மணி வரன்றி வந்து இழிய யானை 
வெருவி அரவு ஒடுங்கும் வெற்பு         	(39)
 	 	
2421  வெற்பு என்று வேங்கடம் பாடினேன் வீடு ஆக்கி 
நிற்கின்றேன் நின்று நினைக்கின்றேன் கற்கின்ற 
நூல் வலையில் பட்டிருந்த நூலாட்டி கேள்வனார் 
கால் வலையில் பட்டிருந்தேன் காண்       	(40)
 	 	
2422  காணல் உறுகின்றேன் கல் அருவி முத்து உதிர 
ஓண விழவில் ஒலி அதிர பேணி 
வரு வேங்கடவா என் உள்ளம் புகுந்தாய் 
திருவேங்கடம் அதனைச் சென்று     (41)
 	 	
2423  சென்று வணங்குமினோ சேண் உயர் வேங்கடத்தை 
நின்று வினை கெடுக்கும் நீர்மையால் என்றும் 
கடிக் கமல நான்முகனும் கண்மூன்றத்தானும் 
அடிக் கமலம் இட்டு ஏத்தும் அங்கு           	(42)
 	 	
2424  மங்குல் தோய் சென்னி வட வேங்கடத்தானை 
கங்குல் புகுந்தார்கள் காப்பு அணிவான் திங்கள் 
சடை ஏற வைத்தானும் தாமரைமேலானும் 
குடை ஏற தாம் குவித்துக் கொண்டு    (43)
 	 	
2425  கொண்டு குடங்கால் மேல் வைத்த குழவியாய் 
தண்ட அரக்கன் தலை தாளால் பண்டு எண்ணிப் 
போம் குமரன் நிற்கும் பொழில் வேங்கடமலைக்கே 
போம் குமரருள்ளீர்! புரிந்து           	(44)
 	 	
2426  புரிந்து மலர் இட்டுப் புண்டரிகப் பாதம் 
பரிந்து படுகாடு நிற்ப தெரிந்து எங்கும் 
தான் ஓங்கி நிற்கின்றான் தண் அருவி வேங்கடமே 
வானோர்க்கும் மண்ணோர்க்கும் வைப்பு       	(45)
 	 	
2427  வைப்பன் மணி விளக்கா மா மதியை மாலுக்கு என்று 
எப்பொழுதும் கை நீட்டும் யானையை எப்பாடும் 
வேடு வளைக்கக் குறவர் வில் எடுக்கும் வேங்கடமே 
நாடு வளைத்து ஆடுதுமேல் நன்று           	(46)
 	 	
2428  நன்மணி வண்ணன் ஊர் ஆளியும் கோளரியும் 
பொன் மணியும் முத்தமும் பூ மரமும் பன்மணி நீ 
ரோடு பொருது உருளும் கானமும் வானரமும் 
வேடும் உடை வேங்கடம்     (47)
 	 	
2429  வேங்கடமே விண்ணோர் தொழுவதுவும் மெய்ம்மையால் 
வேங்கடமே மெய் வினை நோய் தீர்ப்பதுவும் வேங்கடமே 
தானவரை வீழத் தன் ஆழிப் படை தொட்டு 
வானவரைக் காப்பான் மலை           	(48)
 	 	
2430  மலை ஆமைமேல் வைத்து வாசுகியைச் சுற்றி 
தலை ஆமை தான் ஒரு கை பற்றி அலையாமல் 
பீறக் கடைந்த பெருமான் திரு நாமம் 
கூறுவதே யாவர்க்கும் கூற்று     (49)
 	 	
2431  கூற்றமும் சாரா கொடு வினையும் சாரா தீ 
மாற்றமும் சாராவகை அறிந்தேன் ஆற்றங் 
கரைக் கிடக்கும் கண்ணன் கடல் கிடக்கும் மாயன் 
உரைக் கிடக்கும் உள்ளத்து எனக்கு          	(50)
 	 	
2432  எனக்கு ஆவார் ஆர் ஒருவரே? எம் பெருமான் 
தனக்கு ஆவான் தானே மற்று அல்லால் புனக் காயா 
வண்ணனே உன்னைப் பிறர் அறியார் என் மதிக்கு 
விண் எல்லாம் உண்டோ விலை?           	(51)
 	 	
2433  விலைக்கு ஆட்படுவர் விசாதி ஏற்று உண்பர் 
தலைக்கு ஆட்பலி திரிவர் தக்கோர் முலைக்கால் 
விடம் உண்ட வேந்தனையே வேறா ஏத்தாதார் 
கடம் உண்டார் கல்லாதவர்    (52)
 	 	
2434  கல்லாதவர் இலங்கை கட்டழித்த காகுத்தன் 
அல்லால் ஒரு தெய்வம் யான் இலேன் பொல்லாத 
தேவரை தேவர் அல்லாரை திரு இல்லாத் 
தேவரைத் தேறேல்மின் தேவு          	(53)
 	 	
2435  தேவராய் நிற்கும் அத் தேவும் அத் தேவரில் 
மூவராய் நிற்கும் முது புணர்ப்பும் யாவராய் 
நிற்கின்றது எல்லாம் நெடுமால் என்று ஓராதார் 
கற்கின்றது எல்லாம் கடை         	(54)
 	 	
2436  கடை நின்று அமரர் கழல் தொழுது நாளும் 
இடைநின்ற இன்பத்தர் ஆவர் புடைநின்ற 
நீர் ஓத மேனி நெடுமாலே நின் அடியை 
யார் ஓத வல்லார் அவர்?         	(55)
 	 	
2437  அவர் இவர் என்று இல்லை அனங்கவேள் தாதைக்கு 
எவரும் எதிர் இல்லை கண்டீர் உவரிக் 
கடல் நஞ்சம் உண்டான் கடன் என்று வாணற்கு 
உடன் நின்று தோற்றான் ஒருங்கு       	(56)
 	 	
2438  ஒருங்கு இருந்த நல் வினையும் தீவினையும் ஆவான் 
பெரும் குருந்தம் சாய்த்தவனே பேசில் மருங்கு இருந்த 
வானவர் தாம் தானவர் தாம் தாரகை தான் என் நெஞ்சம் 
ஆனவர் தாம் அல்லாதது என்?           	(57)
 	 	
2439  என் நெஞ்சம் மேயான் இருள் நீக்கி எம்பிரான் 
மன் அஞ்ச முன் ஒருநாள் மண் அளந்தான் என் நெஞ்சம் 
மேயானை இல்லா விடை ஏற்றான் வெவ்வினை தீர்த்து 
ஆயானுக்கு ஆக்கினேன் அன்பு	(58)
 	 	
2440  அன்பு ஆவாய் ஆர் அமுதம் ஆவாய் அடியேனுக்கு 
இன்பு ஆவாய் எல்லாமும் நீ ஆவாய் பொன் பாவை 
கேள்வா கிளர் ஒளி என் கேசவனே கேடு இன்றி 
ஆள்வாய்க்கு அடியேன் நான் ஆள்         	(59)
 	 	
2441  ஆள் பார்த்து உழிதருவாய் கண்டுகொள் என்றும் நின் 
தாள்பார்த்து உழிதருவேன் தன்மையை கேட்பார்க்கு 
அரும் பொருளாய் நின்ற அரங்கனே உன்னை 
விரும்புவதே விள்ளேன் மனம்       	(60)
 	 	
2442  மனக் கேதம் சாரா மதுசூதன் தன்னைத் 
தனக்கே தான் தஞ்சமாக் கொள்ளில் எனக்கே தான் 
இன்று ஒன்றி நின்று உலகை ஏழ் ஆணை ஓட்டினான் 
சென்று ஒன்றி நின்ற திரு           	(61)
 	 	
2443  திரு நின்ற பக்கம் திறவிது என்று ஓரார் 
கரு நின்ற கல்லார்க்கு உரைப்பர் திரு இருந்த 
மார்பில் சிரீதரன் தன் வண்டு உலவு தண் துழாய்த் 
தார் தன்னைச் சூடித் தரித்து          	(62)
 	 	
2444  தரித்திருந்தேன் ஆகவே தாராகணப் போர் 
விரித்து உரைத்த வெம் நாகத்து உன்னைத் தெரித்து எழுதி 
வாசித்தும் கேட்டும் வணங்கி வழிபட்டும் 
பூசித்தும் போக்கினேன் போது           	(63)
 	 	
2445  போதான இட்டு இறைஞ்சி ஏத்துமினோ பொன் மகரக் 
காதானை ஆதிப் பெருமானை நாதானை 
நல்லானை நாரணனை நம் ஏழ் பிறப்பு அறுக்கும் 
சொல்லானை சொல்லுவதே சூது           	(64)
 	 	
2446  சூது ஆவது என் நெஞ்சத்து எண்ணினேன் சொல் மாலை 
மாது ஆய மாலவனை மாதவனை யாதானும் 
வல்லவா சிந்தித்திருப்பேற்கு வைகுந்தத்து 
இல்லையோ சொல்லீர் இடம்?           	(65)
 	 	
2447  இடம் ஆவது என் நெஞ்சம் இன்றெல்லாம் பண்டு 
பட நாகணை நெடிய மாற்கு திடமாக 
வையேன் மதிசூடி தன்னோடு அயனை நான் 
வையேன் ஆட் செய்யேன் வலம்     (66)
 	 	
2448  வலம் ஆக மாட்டாமை தான் ஆக வைகல் 
குலம் ஆக குற்றம் தான் ஆக நலம் ஆக 
நாரணனை நா பதியை ஞானப் பெருமானை 
சீரணனை ஏத்தும் திறம்           	(67)
 	 	
2449  திறம்பேல்மின் கண்டீர் திருவடி தன் நாமம் 
மறந்தும் புரம் தொழா மாந்தர் இறைஞ்சியும் 
சாதுவராய்ப் போதுமின்கள் என்றான் நமனும் தன் 
தூதுவரைக் கூவிச் செவிக்கு    (68)
 	 	
2450  செவிக்கு இன்பம் ஆவதுவும் செங்கண் மால் நாமம் 
புவிக்கும் புவி அதுவே கண்டீர் கவிக்கு 
நிறை பொருளாய் நின்றானை நேர்பட்டேன் பார்க்கில் 
மறைப் பொருளும் அத்தனையேதான்         	(69)
 	 	
2451  தான் ஒருவன் ஆகி தரணி இடந்து எடுத்து 
ஏன் ஒருவனாய் எயிற்றில் தாங்கியதும் யான் ஒருவன் 
இன்றா அறிகின்றேன் அல்லேன் இரு நிலத்தைச் 
சென்று ஆங்கு அடிப்படுத்த சேய்           	(70)
 	 	
2452  சேயன் அணியன் சிறியன் மிகப் பெரியன் 
ஆயன் துவரைக் கோனாய் நின்ற மாயன் அன்று 
ஓதிய வாக்கு அதனைக் கல்லார் உலகத்தில் 
ஏதிலர் ஆம் மெய்ஞ் ஞானம் இல்     (71)
 	 	
2453  இல்லறம் அல்லேல் துறவறம் இல் என்னும் 
சொல் அறம் அல்லனவும் சொல் அல்ல நல்லறம் 
ஆவனவும் நால் வேத மாத் தவமும் நாரணனே 
ஆவது ஈது அன்று என்பார் ஆர்?     (72)
 	 	
2454  ஆரே அறிவார் அனைத்து உலகும் உண்டு உமிழ்ந்த 
பேர் ஆழியான் தன் பெருமையை? கார் செறிந்த 
கண்டத்தான் எண் கண்ணான் காணான் அவன் வைத்த 
பண்டைத் தானத்தின் பதி           	(73)
 	 	
2455  பதிப் பகைஞற்கு ஆற்றாது பாய் திரை நீர்ப் பாழி 
மதித்து அடைந்த வாள் அரவம் தன்னை மதித்து அவன் தன் 
வல் ஆகத்து ஏற்றிய மா மேனி மாயவனை 
அல்லாது ஒன்று ஏத்தாது என் நா	(74)
 	 	
2456  நாக் கொண்டு மானிடம் பாடேன் நலம் ஆக 
தீக் கொண்ட செஞ்சடையான் சென்று என்றும் பூக் கொண்டு 
வல்லவாறு ஏத்த மகிழாத வைகுந்தச் 
செல்வனார் சேவடிமேல் பாட்டு	(75)
 	 	
2457  பாட்டும் முறையும் படு கதையும் பல் பொருளும் 
ஈட்டிய தீயும் இரு விசும்பும் கேட்ட 
மனுவும் சுருதி மறை நான்கும் மாயன் 
தன மாயையில் பட்ட தற்பு     (76)
 	 	
2458  தற்பு என்னைத் தான் அறியானேலும் தடங் கடலைக் 
கல் கொண்டு தூர்த்த கடல் வண்ணன் என் கொண்ட 
வெவ்வினையும் நீங்க விலங்கா மனம் வைத்தான் 
எவ் வினையும் மாயுமால் கண்டு           	(77)
 	 	
2459  கண்டு வணங்கினார்க்கு என்னாம்கொல் காமன் உடல் 
கொண்ட தவத்தாற்கு உமை உணர்த்த வண்டு அலம்பும் 
தார் அலங்கல் நீள் முடியான் தன் பெயரே கேட்டிருந்து அங்கு 
ஆர் அலங்கல் ஆனமையால் ஆய்ந்து?           	(78)
 	 	
2460  ஆய்ந்துகொண்டு ஆதிப் பெருமானை அன்பினால் 
வாய்ந்த மனத்து இருத்த வல்லார்கள் ஏய்ந்த தம் 
மெய் குந்தம் ஆக விரும்புவரே தாமும் தம் 
வைகுந்தம் காண்பார் விரைந்து          	(79)
 	 	
2461  விரைந்து அடைமின் மேல் ஒரு நாள் வெள்ளம் பரக்க 
கரந்து உலகம் காத்து அளித்த கண்ணன் பரந்து உலகம் 
பாடின ஆடின கேட்டு படு நரகம் 
வீடின வாசற் கதவு              	(80)
 	 	
2462  கதவு மனம் என்றும் காணலாம் என்றும் 
குதையும் வினை ஆவி தீர்ந்தேன் விதை ஆக 
நல் தமிழை வித்தி என் உள்ளத்தை நீ விளைத்தாய் 
கற்ற மொழி ஆகிக் கலந்து          	(81)
 	 	
2463  கலந்தான் என் உள்ளத்து காம வேள் தாதை 
நலம் தானும் ஈது ஒப்பது உண்டே? அலர்ந்தலர்கள் 
இட்டு ஏத்தும் ஈசனும் நான்முகனும் என்றிவர்கள் 
விட்டு ஏத்த மாட்டாத வேந்து          	(82)
 	 	
2464  வேந்தர் ஆய் விண்ணவர் ஆய் விண் ஆகி தண்ணளி ஆய் 
மாந்தர் ஆய் மாது ஆய் மற்று எல்லாம் ஆய் சார்ந்தவர்க்குத் 
தன் ஆற்றான் நேமியான் மால் வண்ணன் தான் கொடுக்கும் 
பின்னால் தான் செய்யும் பிதிர்	(83)
 	 	
2465  பிதிரும் மனம் இலேன் பிஞ்ஞகன் தன்னோடு 
எதிர்வன்;அவன் எனக்கு நேரான் அதிரும் 
கழற் கால மன்னனையே கண்ணனையே நாளும் 
தொழக் காதல் பூண்டேன் தொழில்    (84)
 	 	
2466  தொழில் எனக்குத் தொல்லை மால் தன் நாமம் ஏத்த 
பொழுது எனக்கு மற்று அதுவே போதும் கழி சினத்த 
வல்லாளன் வானரக் கோன் வாலி மதன் அழித்த 
வில்லாளன் நெஞ்சத்து உளன்           	(85)
 	 	
2467  உளன் கண்டாய் நல் நெஞ்சே உத்தமன் என்றும் 
உளன் கண்டாய் உள்ளுவார் உள்ளத்து உளன் கண்டாய் 
தன் ஒப்பான் தான் ஆய் உளன் காண் தமியேற்கும் 
என் ஒப்பார்க்கு ஈசன் இமை           	(86)
 	 	
2468  இமயப் பெரு மலை போல் இந்திரனார்க்கு இட்ட 
சமய விருந்து உண்டு ஆர் காப்பார் சமயங்கள் 
கண்டான் அவை காப்பான் கார்க்கண்டன் நான்முகனோடு 
உண்டான் உலகோடு உயிர்?           	(87)
 	 	
2469  உயிர் கொண்டு உடல் ஒழிய ஓதும்போது ஓடி 
அயர்வு என்ற தீர்ப்பான் பேர் பாடி செயல் தீரச் 
சிந்தித்து வாழ்வாரே வாழ்வார் சிறு சமயப் 
பந்தனையார் வாழ்வேல் பழுது    (88)
 	 	
2470  பழுது ஆகாது ஒன்று அறிந்தேன் பாற்கடலான் பாதம் 
வழுவாவகை நினைந்து வைகல் தொழுவாரைக் 
கண்டு இறைஞ்சி வாழ்வார் கலந்த வினை கெடுத்து 
விண் திறந்து வீற்றிருப்பார் மிக்கு           	(89)
 	 	
2471  வீற்றிருந்து விண் ஆள வேண்டுவார் வேங்கடத்தான் 
பால் திருந்த வைத்தாரே பல் மலர்கள் மேல் திருந்தி 
வாழ்வார் வரும் மதி பார்த்து அன்பினராய் மற்று அவற்கே 
தாழ்வாய் இருப்பார் தமர்           	(90)
 	 	
2472  தமர் ஆவார் யாவர்க்கும் தாமரைமேலாற்கும் 
அமரர்க்கும் ஆடு அரவு ஆர்த்தாற்கும் அமரர்கள் 
தாள் தாமரை மலர்கள் இட்டு இறைஞ்சி மால் வண்ணன் 
தாள் தாமரை அடைவோம் என்று           	(91)
 	 	
2473  என்றும் மறந்தறியேன் என் நெஞ்சத்தே வைத்து 
நின்றும் இருந்தும் நெடுமாலை என்றும் 
திரு இருந்த மார்பன் சிரீதரனுக்கு ஆளாய் 
கரு இருந்த நாள் முதலாக் காப்பு    (92)
 	 	
2474  காப்பு மறந்தறியேன் கண்ணனே என்று இருப்பன் 
ஆப்பு அங்கு ஒழியவும் பல் உயிர்க்கும் ஆக்கை 
கொடுத்து அளித்த கோனே குணப்பரனே உன்னை 
விடத் துணியார் மெய் தெளிந்தார் தாம்        	(93)
 	 	
2475  மெய் தெளிந்தார் என் செய்யார்? வேறு ஆனார் நீறு ஆக 
கை தெளிந்து காட்டிக் களப்படுத்து பை தெளிந்த 
பாம்பின் அணையாய் அருளாய் அடியேற்கு 
வேம்பும் கறி ஆகும் என்று           	(94)
 	 	
2476  ஏன்றேன் அடிமை இழிந்தேன் பிறப்பு இடும்பை 
ஆன்றேன் அமரர்க்கு அமராமை ஆன்றேன் 
கடன் நாடும் மண் நாடும் கைவிட்டு மேலை 
இடம் நாடு காண இனி	(95)
 	 	
2477  இனி அறிந்தேன் ஈசற்கும் நான்முகற்கும் தெய்வம் 
இனி அறிந்தேன் எம் பெருமான் உன்னை இனி அறிந்தேன் 
காரணன் நீ கற்றவை நீ கற்பவை நீ நல் கிரிசை
நாரணன் நீ நன்கு அறிந்தேன் நான்             	96
-------------- 


17.  நம்மாழ்வார்  - திருவிருத்தம் (2478 – 2577)

2478  பொய்ந் நின்ற ஞானமும் பொல்லா ஒழுக்கும் அழுக்கு உடம்பும் 
இந் நின்ற நீர்மை இனி யாம் உறாமை உயிர் அளிப்பான் 
எந் நின்ற யோனியுமாய்ப் பிறந்தாய் இமையோர் தலைவா! 
மெய்ந் நின்று கேட்டருளாய் அடியேன் செய்யும் விண்ணப்பமே 	1
 	 	
2479  செழு நீர்த் தடத்துக் கயல் மிளிர்ந்தால் ஒப்ப சேயரிக் கண்
அழு நீர் துளும்ப அலமருகின்றன வாழியரோ! 
முழு நீர் முகில் வண்ணன் கண்ணன் விண் நாட்டவர் மூதுவர் ஆம்
தொழுநீர் இணை அடிக்கே அன்பு சூட்டிய சூழ் குழற்கே 	2
 	 	
2480  குழல் கோவலர் மடப் பாவையும் மண்மகளும் திருவும்
நிழல்போல்வனர் கண்டு நிற்கும்கொல் மீளும்கொல் தண் அம் துழாய்
அழல் போல் அடும் சக்கரத்து அண்ணல் விண்ணோர் தொழ கடவும்
தழல் போல் சினத்த அப் புள்ளின் பின் போன தனி நெஞ்சமே? 	3
 	 	
2481  தனி நெஞ்சம் முன் அவர் புள்ளே கவர்ந்தது தண் அம் துழாய்க்கு
இனி நெஞ்சம் இங்குக் கவர்வது யாம் இலம் நீ நடுவே 
முனி வஞ்சப் பேய்ச்சி முலை சுவைத்தான் முடி சூடு துழாய்ப்
பனி நஞ்ச மாருதமே எம்மது ஆவி பனிப்பு இயல்வே? 	4
 	 	
2482  பனிப்பு இயல்வாக உடைய தண் வாடை இக் காலம் இவ் ஊர்ப்
பனிப்பு இயல்பு எல்லாம் தவிர்ந்து எரி விசும் அம் தண்ணம் துழாய்ப்
பனிப் புயல் சோரும் தடங் கண்ணி மாமைத் திறத்துக்கொலாம் 
பனிப் புயல் வண்ணன் செங்கோல் ஒருநான்று தடாவியதே 	5
 	 	
2483  தடாவிய அம்பும் முரிந்த சிலைகளும் போகவிட்டு 
கடாயின கொண்டு ஒல்கும் வல்லி ஈது ஏனும் அசுரர் மங்கக்
கடாவிய வேகப் பறவையின் பாகன் மதன செங்கோல்
நடாவிய கூற்றம் கண்டீர் உயிர் காமின்கள் ஞாலத்துள்ளே 	6
 	 	
2484  ஞாலம் பனிப்பச் செறுத்து நல் நீர் இட்டு கால் சிதைந்து 
நீல வல் ஏறு பொராநின்ற வானம் இது திருமால்
கோலம் சுமந்து பிரிந்தார் கொடுமை குழறு தண் பூங்
காலம் கொலோ? அறியேன் வினையாட்டியேன் காண்கின்றவே 	7
 	 	
2485  காண்கின்றனகளும் கேட்கின்றனகளும் காணில் இந் நாள்
பாண் குன்ற நாடர் பயில்கின்றன இது எல்லாம் அறிந்தோம் 
மாண் குன்றம் ஏந்தி தண் மா மலை வேங்கடத்து உம்பர் நம்பும்
சேண் குன்றம் சென்று பொருள்படைப்பான் கற்ற திண்ணனவே 	8
 	 	
2486  திண் பூஞ் சுடர் நுதி நேமி அம் செல்வர் விண் நாடு அனைய
வண் பூ மணி வல்லி யாரே பிரிபவர் தாம்? இவையோ
கண் பூங் கமலம் கருஞ் சுடர் ஆடி வெண் முத்து அரும்பி 
வண் பூங் குவளை மட மான் விழிக்கின்ற மா இதழே 	9
 	 	
2487  மாயோன் வட திருவேங்கட நாட வல்லிக்கொடிகாள் 
நோயோ உரைக்கிலும் கேட்கின்றிலீர் உறையீர் நுமது
வாயோ? அது அன்றி வல்வினையேனும் கிளியும் எள்கும்
ஆயோ? அடும் தொண்டையோ? அறையோ இது அறிவு அரிதே 	10
 	 	
2488  அரியன யாம் இன்று காண்கின்றன கண்ணன் விண் அனையாய் 
பெரியன காதம் பொருட்கோ பிரிவு என ஞாலம் எய்தற்கு
உரியன ஒண் முத்தும் பைம் பொன்னும் ஏந்தி ஓரோ குடங்கைப்
பெரியன கெண்டைக் குலம் இவையோ வந்து பேர்கின்றவே 	11
 	 	
2489  பேர்கின்றது மணி மாமை பிறங்கி அள்ளல் பயலை
ஊர்கின்றது கங்குல் ஊழிகளே இது எல்லாம் இனவே 
ஈர்கின்ற சக்கரத்து எம் பெருமான் கண்ணன் தண் அம் துழாய்
சார்கின்ற நல் நெஞ்சினார் தந்து போன தனி வளமே 	12
 	 	
2490  தனி வளர் செங்கோல் நடாவு தழல் வாய் அரசு அவிய 
பனி வளர் செங்கோல் இருள் வீற்றிருந்து பார் முழுதும் 
துனி வளர் காதல் துழாயைத் துழாவு தண் வாடை தடிந்து 
இனி வளை காப்பவர் ஆர்? எனை ஊழிகள் ஈர்வனவே 	13
 	 	
2491  ஈர்வன வேலும் அம் சேலும் உயிர்மேல் மிளிர்ந்து இவையோ
பேர்வனவோ அல்ல தெய்வ நல் வேள் கணைப் பேர் ஒளியே
சோர்வன நீலச் சுடர் விடு மேனி அம்மான் விசும்பு ஊர்
தேர்வன தெய்வம் அன்னீர கண்ணோ இச் செழுங் கயலே? 	14
 	 	
2492  கயலோ நும கண்கள்? என்று களிறு வினவி நிற்றீர் 
அயலோர் அறியிலும் ஈது என்ன வார்த்தை? கடல் கவர்ந்த
புயலோடு உலாம் கொண்டல் வண்ணன் புன வேங்கடத்து எம்மொடும்
பயலோ இலீர் கொல்லை காக்கின்ற நாளும் பல பலவே 	15
 	 	
2493  பலபல ஊழிகள் ஆயிடும் அன்றி ஓர் நாழிகையைப்
பலபல கூறிட்ட கூறு ஆயிடும் கண்ணன் விண் அனையாய்! 
பலபல நாள் அன்பர் கூடிலும் நீங்கிலும் யாம் மெலிதும் 
பலபல சூழல் உடைத்து அம்ம வாழி இப் பாய் இருளே 	16
 	 	
2494  இருள் விரிந்தால் அன்ன மா நீர்த் திரைகொண்டு வாழியரோ! 
இருள் பிரிந்தார் அன்பர் தேர் வழி தூரல் அரவு அணைமேல்
இருள் விரி நீலக் கரு நாயிறு சுடர் கால்வது போல்
இருள் விரி சோதிப் பெருமான் உறையும் எறி கடலே 	17
 	 	
2495  கடல் கொண்டு எழுந்தது வானம் அவ் வானத்தை அன்றிச் சென்று
கடல் கொண்டு ஒழிந்த அதனால் இது கண்ணன் மண்ணும் விண்ணும்
கடல் கொண்டு எழுந்த அக் காலம் கொலோ? புயல் காலம்கொலோ?
கடல் கொண்ட கண்ணீர் அருவிசெய்யாநிற்கும் காரிகையே 	18
 	 	
2496  காரிகையார் நிறை காப்பவர் யார் என்று கார் கொண்டு இன்னே
மாரி கை ஏறி அறையிடும் காலத்தும் வாழியரோ 
சாரிகைப் புள்ளர் அம் தண்ணம் துழாய் இறை கூய் அருளார் 
சேரி கை ஏறும் பழியாய் விளைந்தது என் சில்மொழிக்கே 	19
 	 	
2497  சில்மொழி நோயோ கழி பெருந் தெய்வம் இந் நோய் இனது என்று
இல் மொழி கேட்கும் இளந் தெய்வம் அன்று இது வேல நில் நீ 
என் மொழி கேள்மின் என் அம்மனைமீர் உலகு ஏழும் உண்டான்
சொல் மொழி மாலை அம் தண்ணம் துழாய்கொண்டு சூட்டுமினே 	20
 	 	
2498  சூட்டு நல் மாலைகள் தூயன ஏந்தி விண்ணோர்கள் நல் நீர்
ஆட்டி அம் தூபம் தராநிற்கவே அங்கு ஓர் மாயையினால் 
ஈட்டிய வெண்ணெய் தொடு உண்ணப் போந்து இமில் ஏற்று வன் கூன்
கோட்டிடை ஆடினை கூத்து அடல் ஆயர் தம் கொம்பினுக்கே 	21
 	 	
2499  கொம்பு ஆர் தழை கை சிறு நாண் எறிவு இலம் வேட்டை கொண்டாட்டு 
அம்பு ஆர் களிறு வினவுவது ஐயர் புள் ஊரும் கள்வர்
தம் பாரகத்து என்றும் ஆடாதன தம்மில் கூடாதன 
வம்பு ஆர் வினாச் சொல்லவோ எம்மை வைத்தது இவ் வான் புனத்தே? 	22
 	 	
2500  புனமோ? புனத்து அயலே வழிபோகும் அரு வினையேன்
மனமோ? மகளிர் நும் காவல் சொல்லீர் புண்டரீகத்து அம் கேழ்
வனம் ஓர் அனைய கண்ணான் கண்ணன் வான் நாடு அமரும் தெய்வத்து
இனம் ஓர் அனையீர்களாய் இவையோ நும் இயல்வுகளே? 	23
 	 	
2501  இயல்வாயின வஞ்ச நோய் கொண்டு உலாவும் ஒரோ குடங்கைக்
கயல் பாய்வன பெரு நீர்க் கண்கள் தம்மொடும் குன்றம் ஒன்றால்
புயல்வாய் இன நிரை காத்த புள் ஊர்தி கள் ஊரும் துழாய்க்
கொயல்வாய் மலர்மேல் மனத்தொடு என்னாம்கொல் எம் கோல் வளைக்கே? 	24
 	 	
2502  எம் கோல் வளை முதலா கண்ணன் மண்ணும் விண்ணும் அளிக்கும்
செங்கோல் வளைவு விளைவிக்குமால் திறல் சேர் அமரர் 
தம் கோனுடைய தம் கோன் உம்பர் எல்லா எவர்க்கும் தம் கோன்
நம் கோன் உகக்கும் துழாய் என் செய்யாது இனி நானிலத்தே? 	25
 	 	
2503  நானிலம் வாய்க் கொண்டு நல் நீர் அற மென்று கோது கொண்ட
வேனில் அலம் செல்வன் சுவைத்து உமிழ் பாலை கடந்த பொன்னே 
கால் நிலம் தோய்ந்து விண்ணோர் தொழும் கண்ணன் வெஃகாஉது அம் பூந்
தேன் இளஞ் சோலை அப்பாலது எப்பாலைக்கும் சேமத்ததே 	26
 	 	
2504  சேமம் செங்கோன் அருளே செறுவாரும் நட்பு ஆகுவர் என்று 
ஏமம் பெற வையம் சொல்லும் மெய்யே பண்டு எல்லாம் அறை கூய் 
யாமங்கள் தோறு எரி வீசும் நம் கண்ணன் அம் தண்ணம் துழாய்த்
தாமம் புனைய அவ் வாடை ஈதோ வந்து தண்ணென்றதே 	27
 	 	
2505  தண் அம் துழாய் வளை கொள்வது யாம் இழப்போம் நடுவே
வண்ணம் துழாவி ஓர் வாடை உலாவும் வள் வாய் அலகால்
புள் நந்து உழாமே பொரு நீர்த் திருவரங்கா அருளாய் 
எண்ணம் துழாவுமிடத்து உளவோ பண்டும் இன்னன்னவே? 	28
 	 	
2506  இன்னன்ன தூது எம்மை ஆள் அற்றப்பட்டு இரந்தாள் இவள் என்று 
அன்னன்ன சொல்லா பெடையொடும் போய்வரும் நீலம் உண்ட
மின் அன்ன மேனிப் பெருமான் உலகில் பெண் தூது செல்லா
அன்னன்ன நீர்மைகொலோ? குடிச் சீர்மை இல் அன்னங்களே 	29
 	 	
2507  அன்னம் செல்வீரும் வண்டானம் செல்வீரும் தொழுது இரந்தேன் 
முன்னம் செல்வீர்கள் மறவேல்மினோ கண்ணன் வைகுந்தனோடு
என் நெஞ்சினாரைக் கண்டால் என்னைச் சொல்லி அவரிடை நீர்
இன்னம் செல்லீரோ? இதுவோ தகவு? என்று இசைமின்களே 	30
 	 	
2508  இசைமின்கள் தூது என்று இசைத்தால் இசையிலம் என் தலைமேல்
அசைமின்கள் என்றால் அசையும் கொலாம் அம் பொன் மா மணிகள்
திசை மின் மிளிரும் திருவேங்கடத்து வன் தாள் சிமயம் 
மிசை மின் மிளிரிய போவான் வழிக்கொண்ட மேகங்களே? 	31
 	 	
2509  மேகங்களோ உரையீர் திருமால் திருமேனி ஒக்கும்
யோகங்கள் உங்களுக்கு எவ்வாறு பெற்றீர்? உயிர் அளிப்பான் 
மாகங்கள் எல்லாம் திரிந்து நல் நீர்கள் சுமந்து நும் தம்
ஆகங்கள் நோவ வருத்தும் தவம் ஆம் அருள்பெற்றதே? 	32
 	 	
2510  அருள் ஆர் திருச் சக்கரத்தால் அகல் விசும்பும் நிலனும்
இருள் ஆர் வினை கெட செங்கோல் நடாவுதிர் ஈங்கு ஓர் பெண்பால்
பொருளோ எனும் இகழ்வோ? இவற்றின் புறத்தாள் என்று எண்ணோ?
தெருளோம் அரவணையீர் இவள் மாமை சிதைக்கின்றதே 	33
 	 	
2511  சிதைக்கின்றது ஆழி என்று ஆழியைச் சீறி 
தன் சீறடியால்உதைக்கின்ற நாயகம் தன்னொடு மாலே உனது 
  தண் தார்ததைக்கின்ற தண் அம் துழாய்
அணிவான் அதுவே மனமாய்ப்பதைக்கின்ற 
மாதின்திறத்து அறியேன் செயற்பாலதுவே 	34
 	 	
2512  பால் வாய்ப் பிறைப் பிள்ளை ஒக்கலைக் கொண்டு பகல் இழந்த
மேல்பால் திசைப்பெண் புலம்புறு மாலை உலகு அளந்த
மால்பால் துழாய்க்கு மனம் உடையார்க்கு நல்கிற்றை எல்லாம்
சோல்வான் புகுந்து இது ஓர் பனி வாடை துழாகின்றதே 	35
 	 	
2513  துழா நெடும் சூழ் இருள் என்று தம் தண் தார் அது பெயரா 
எழா நெடு ஊழி எழுந்த இக் காலத்தும் ஈங்கு இவளோ
வழா நெடுந் துன்பத்தள் என்று இரங்கார் அம்மனோ இலங்கைக்
குழா நெடு மாடம் இடித்த பிரானார் கொடுமைகளே 	36
 	 	
2514  கொடுங் கால் சிலையர் நிரைகோள் உழவர் கொலையில் வெய்ய
கடுங் கால் இளைஞர் துடி படும் கவ்வைத்து அரு வினையேன்
நெடுங் காலமும் கண்ணன் நீள் மலர்ப் பாதம் பரவிப் பெற்ற 
தொடுங்கால் ஒசியும் இடை இளமான் சென்ற சூழ் கடமே 	37
 	 	
2515  கடம் ஆயினகள் கழித்து தன் கால் வன்மையால் பல நாள்
தடம் ஆயின புக்கு நீர் நிலைநின்ற தவம் இதுகொல் 
குடம் ஆடி இம் மண்ணும் விண்ணும் குலுங்க உலகு அளந்து 
நடமாடிய பெருமான் உரு ஒத்தன நீலங்களே? 	38
 	 	
2516  நீலத் தட வரைமேல் புண்டரீக நெடுந் தடங்கள்
போலப் பொலிந்து எமக்கு எல்லா இடத்தவும் பொங்கு முந்நீர்
ஞாலப் பிரான் விசும்புக்கும் பிரான் மற்றும் நல்லோர் பிரான் 
கோலம் கரிய பிரான் எம் பிரான் கண்ணின் கோலங்களே 	39
 	 	
2517  கோலப் பகல் களிறு ஒன்று கல் புய்ய குழாம் விரிந்த
நீலக் கங்குல் களிறு எல்லாம் நிரைந்தன நேரிழையீர் 
ஞாலப் பொன் மாதின் மணாளன் துழாய் நங்கள் சூழ் குழற்கே
ஏலப் புனைந்து என்னைமார் எம்மை நோக்குவது என்றுகொலோ? 	40
 	 	
2518  என்றும் புன் வாடை இது கண்டு அறிதும் இவ்வாறு வெம்மை
ஒன்றும் உருவும் சுவடும் தெரியிலம் ஓங்கு அசுரர்
பொன்றும் வகை புள்ளை ஊர்வான் அருள் அருளாத இந் நாள் 
மன்றில் நிறை பழி தூற்றி நின்று என்னை வன் காற்று அடுமே 	41
 	 	
2519  வன் காற்று அறைய ஒருங்கே மறிந்து கிடந்து அலர்ந்த
மென் கால் கமலத் தடம்போல் பொலிந்தன மண்ணும் விண்ணும்
என் காற்கு அளவின்மை காண்மின் என்பான் ஒத்து வான் நிமிர்ந்த
தன் கால் பணிந்த என்பால் எம் பிரான தடங் கண்களே 	42
 	 	
2520  கண்ணும் செந்தாமரை கையும் அவை அடியோ அவையே 
வண்ணம் கரியது ஓர் மால் வரை போன்று மதி விகற்பால்
விண்ணும் கடந்து உம்பர் அப்பால் மிக்கு மற்று எப்பால் எவர்க்கும்
எண்ணும் இடத்ததுவோ எம்பிரானது எழில் நிறமே? 	43
 	 	
2521  நிறம் உயர் கோலமும் பேரும் உருவும் இவைஇவை என்று
அறம் முயல் ஞானச் சமயிகள் பேசிலும் அங்கு அங்கு எல்லாம்
உற உயர் ஞானச் சுடர் விளக்காய் நின்றது அன்றி ஒன்றும்
பெற முயன்றார் இல்லையால் எம்பிரான பெருமையையே 	44
 	 	
2522  பெருங் கேழலார் தம் பெருங் கண் மலர்ப் புண்டரீகம் நம் மேல்
ஒருங்கே பிறழ வைத்தார் இவ்வ காலம் ஒருவர் நம் போல்
வருங் கேழ்பவர் உளரே தொல்லை வாழியம் சூழ் பிறப்பு
மருங்கே வரப் பெறுமே சொல்லு வாழி மட நெஞ்சமே 	45
 	 	
2523  மட நெஞ்சம் என்றும் தமது என்றும் ஓர் கருமம் கருதி 
விட நெஞ்சை உற்றார் விடவோ அமையும் அப்பொன்பெயரோன்
தட நெஞ்சம் கீண்ட பிரானார் தமது அடிக்கீழ் விட போய் 
திட நெஞ்சம் ஆய் எம்மை நீத்து இன்றுதாறும் திரிகின்றதே 	46
 	 	
2524  திரிகின்றது வட மாருதம் திங்கள் வெம் தீ முகந்து
சொரிகின்றது அதுவும் அது கண்ணன் விண்ணூர் தொழவே 
சரிகின்றது சங்கம் தண் அம் துழாய்க்கு வண்ணம் பயலை
விரிகின்றது முழு மெய்யும் என் ஆம் கொல் என் மெல்லியற்கே? 	47
 	 	
2525  மெல்லியல் ஆக்கைக் கிருமிக் குருவில் மிளிர்தந்து ஆங்கே
செல்லிய செல்கைத்து உலகை என் காணும் என்னாலும் தன்னைச்
சொல்லிய சூழல் திருமால் அவன் கவி ஆது கற்றேன் 
பல்லியின் சொல்லும் சொல்லாக் கொள்வதோ உண்டு பண்டுபண்டே 	48
 	 	
2526  பண்டும் பலபல வீங்கு இருள் காண்டும் இப் பாய் இருள் போல் 
கண்டும் அறிவதும் கேட்பதும் யாம் இலம் காள வண்ண
வண்டு உண் துழாய்ப் பெருமான் மதுசூதனன் தாமோதரன்
உண்டும் உமிழ்ந்தும் கடாய மண் நேர் அன்ன ஒள் நுதலே 	49
 	 	
2527  ஒள் நுதல் மாமை ஒளி பயவாமை விரைந்து நம் தேர்
நண்ணுதல் வேண்டும் வலவ கடாகின்று தேன் நவின்ற
விண் முதல் நாயகன் நீள் முடி வெண் முத்த வாசிகைத்தாய்
மண் முதல் சேர்வுற்று அருவிசெய்யாநிற்கும் மா மலைக்கே 	50
 	 	
2528  மலை கொண்டு மத்தா அரவால் சுழற்றிய மாயப் பிரான்
அலை கண்டு கொண்ட அமுதம் கொள்ளாது கடல் பரதர்
விலை கொண்டு தந்த சங்கம் இவை வேரித் துழாய் துணையா 
துலை கொண்டு தாயம் கிளர்ந்து கொள்வான் ஒத்து அழைக்கின்றதே 	51
 	 	
2529  அழைக்கும் கருங் கடல் வெண் திரைக் கைக்கொண்டு போய் அலர்வாய்
மழைக்கண் மடந்தை அரவு அணை ஏற மண் மாதர் விண்வாய்
அழைத்துப் புலம்பி முலைமலைமேல் நின்றும் ஆறுகளாய் 
மழைக் கண்ண நீர் திருமால் கொடியான் என்று வார்கின்றதே 	52
 	 	
2530  வார் ஆயின முலையாள் இவள் வானோர் தலைமகன் ஆம்
சீர் ஆயின தெய்வ நல் நோய் இது தெய்வத் தண் அம் துழாய்த்
தார் ஆயினும் தழை ஆயினும் தண் கொம்பு அது ஆயினும் கீழ்
வேர் ஆயினும் நின்ற மண் ஆயினும் கொண்டு வீசுமினே 	53
 	 	
2531  வீசும் சிறகால் பறத்தீர் விண் நாடு நுங்கட்கு எளிது 
பேசும் படி அன்ன பேசியும் போவது நெய் தொடு உண்டு 
ஏசும்படி அன்ன செய்யும் எம் ஈசர் விண்ணோர் பிரானார்
மாசு இல் மலர் அடிக்கீழ் எம்மைச் சேர்விக்கும் வண்டுகளே 	54
 	 	
2532  வண்டுகளோ வம்மின் நீர்ப் பூ நிலப் பூ மரத்தில் ஒண் பூ
உண்டு களித்து உழல்வீர்க்கு ஒன்று உரைக்கியம் ஏனம் ஒன்றாய்
மண் துகள் ஆடி வைகுந்தம் அன்னாள் குழல்வாய் விரை போல் 
விண்டு கள் வாரும் மலர் உளவோ நும் வியலிடத்தே? 	55
 	 	
2533  வியலிடம் உண்ட பிரானார் விடுத்த திருவருளால்
உயல் இடம் பெற்று உய்ந்தம் அஞ்சலம் தோழி ஓர் தண் தென்றல் வந்து 
அயலிடை யாரும் அறிந்திலர் அம் பூந் துழாயின் இன் தேன்
புயலுடை நீர்மையினால் தடவிற்று என் புலன் கலனே 	56
 	 	
2534  புலக் குண்டலப் புண்டரீகத்த போர்க் கெண்டை வல்லி ஒன்றால்
விலக்குண்டு உலாகின்று வேல் விழிக்கின்றன கண்ணன் கையால்
மலக்குண்டு அமுதம் சுரந்த மறி கடல் போன்று அவற்றால்
கலக்குண்ட நான்று கண்டார் எம்மை யாரும் கழறலரே 	57
 	 	
2535  கழல் தலம் ஒன்றே நிலம் முழுது ஆயிற்று ஒரு கழல் போய்
நிழல் தர எல்லா விசும்பும் நிறைந்தது நீண்ட அண்டத்து
உழறு அலர் ஞானச் சுடர் விளக்காய் உயர்ந்தோரை இல்லா
அழறு அலர் தாமரைக் கண்ணன் என்னோ இங்கு அளக்கின்றதே? 	58
 	 	
2536  அளப்பு அரும் தன்மைய ஊழி அம் கங்குல் அம் தண்ணம் துழாய்க்கு
உளப் பெருங் காதலின் நீளிய ஆய் உள ஓங்கு முந்நீர்
வளப் பெரு நாடன் மதுசூதனன் என்னும் வல் வினையேன்
தளப் பெரு நீள் முறுவல் செய்ய வாய தட முலையே 	59
 	 	
2537  முலையோ முழு முற்றும் போந்தில மொய் பூங் குழல் குறிய 
கலையோ அரை இல்லை நாவோ குழறும் கடல் மண் எல்லாம்
விலையோ என மிளிரும் கண் இவள் பரமே பெருமான்
மலையோ திருவேங்கடம் என்று கற்கின்ற வாசகமே? 	60
 	 	
2538  வாசகம் செய்வது நம்பரமே தொல்லை வானவர் தம்
நாயகன் நாயகர் எல்லாம் தொழும் அவன் ஞாலம் முற்றும் 
வேய் அகம் ஆயினும் சோராவகை இரண்டே அடியால்
தாயவன் ஆய்க் குலமாய் வந்து தோன்றிற்று நம் இறையே? 	61
 	 	
2539  இறையோ இரக்கினும் ஈங்கு ஓர் பெண்பால் எனவும் இரங்காது 
அறையோ என நின்று அதிரும் கருங்கடல் ஈங்கு இவள் தன்
நிறையோ இனி உன் திரு அருளால் அன்றி காப்பு அரிதால் 
முறையோ அரவு அணைமேல் பள்ளி கொண்ட முகில் வண்ணனே? 	62
 	 	
2540  வண்ணம் சிவந்துள வான் நாடு அமரும் குளிர் விழிய 
தண் மென் கமலத் தடம் போல் பொலிந்தன தாம் இவையோ 
கண்ணன் திருமால் திருமுகம் தன்னொடும் காதல் செய்தேற்கு
எண்ணம் புகுந்து அடியேனொடு இக் காலம் இருக்கின்றவே 	63
 	 	
2541  இருக்கு ஆர் மொழியால் நெறி இழுக்காமை உலகு அளந்த
திருத் தாள் இணை நிலத்தேவர் வணங்குவர் யாமும் அவா
ஒருக்கா வினையொடும் எம்மொடும் நொந்து கனி இன்மையின் 
கருக்காய் கடிப்பவர் போல் திருநாமச் சொல் கற்றனமே 	64
 	 	
2542  கற்றுப்பிணை மலர் கண்ணின் குலம் வென்று ஒரோ கருமம்
உற்றுப் பயின்று செவியொடு உசாவி உலகம் எல்லாம்
முற்றும் விழுங்கி உமிழ்ந்த பிரானார் திருவடிக்கீழ்
உற்றும் உறாதும் மிளிர்ந்த கண் ஆய் எம்மை உண்கின்றவே 	65
 	 	
2543  உண்ணாது உறங்காது உணர்வுறும் எத்தனை யோகியர்க்கும்
எண் ஆய் மிளிரும் இயல்வின ஆம் எரி நீர் வளி வான்
மண் ஆகிய எம் பெருமான் தனது வைகுந்தம் அன்னாள்
கண் ஆய் அருவினையேன் உயிர் ஆயின காவிகளே 	66
 	 	
2544  காவியும் நீலமும் வேலும் கயலும் பலபல வென்று 
ஆவியின் தன்மை அளவு அல்ல பாரிப்பு அசுரைச் செற்றமா 
வியம் புள் வல்ல மாதவன் கோவிந்தன் வேங்கடம் 
சேர்தூவி அம் பேடை அன்னாள் கண்கள் ஆய துணைமலரே 	67
 	 	
2545  மலர்ந்தே ஒழிந்தில மாலையும் மாலைப் பொன் வாசிகையும்
தோய் தழைப் பந்தர் தண்டு உற நாற்றி பொரு கடல் சூழ்
தாவிய எம் பெருமான் தனது வைகுந்தம் அன்னாய்
கலந்தார் வரவு எதிர் கொண்டு வன் கொன்றைகள் கார்த்தனவே 	68
 	 	
2546  கார் ஏற்று இருள் செகில் ஏற்றின் சுடருக்கு உளைந்து வெல்வான்
ஏற்று எதிர்ந்தது புன் தலை மாலை புவனி எல்லாம்
ஏற்று அளந்த நெடிய பிரான் அருளா விடுமே?
வார் ஏற்று இளமுலையாய் வருந்தேல் உன் வளைத்திறமே 	69
 	 	
2547  வாய்த் திருச் சக்கரத்து எங்கள் வானவனார் முடிமேல்
வாய் நறுங் கண்ணித் தண் அம் துழாய்க்கு வண்ணம் பயலை
வான் மிக வந்து நாள் திங்கள் ஆண்டு ஊழி நிற்க எம்மை
உளைவான் புகுந்து இது ஓர் கங்குல் ஆயிரம் ஊழிகளே 	70
 	 	
2548  ஊழிகள் ஆய் உலகு ஏழும் உண்டான் என்றிலம் பழம் கண்டு
ஆழி களாம் பழம் வண்ணம் என்றேற்கு அஃதே கொண்டு அன்னை
நாழ் இவளோ என்னும் ஞாலம் உண்டான் வண்ணம் சொல்லிற்று என்னும்
தோழிகளோ உரையீர் எம்மை அம்மனை சூழ்கின்றவே 	71
 	 	
2549  சூழ்கின்ற கங்குல் சுருங்கா இருளின் கருந் திணிம்பைப்
போழ்கின்ற திங்கள் அம் பிள்ளையும் போழ்க துழாய் மலர்க்கே
தாழ்கின்ற நெஞ்சத்து ஒரு தமியாட்டியேன் மாமைக்கு இன்று
வாழ்கின்ற ஆறு இதுவோ வந்து தோன்றிற்று வாலியதே? 	72
 	 	
2550  வால் வெண் நிலவு உலகு ஆரச் சுரக்கும் வெண் திங்கள் என்னும்
விண் சுரவி சுர முதிர் மாலை பரிதி வட்டம்
போலும் சுடர் அடல் ஆழிப் பிரான் பொழில் ஏழ் அளிக்கும் 
சால்பின் தகைமைகொலாம் தமியாட்டி தளர்ந்ததுவே? 	73
 	 	
2551  தளர்ந்தும் முறிந்தும் வரு திரைப் பாயல் திரு நெடுங் கண்
வளர்ந்தும் அறிவுற்றும் வையம் விழுங்கியும் மால் வரையைக்
கிளர்ந்து மறிதர கீண்டு எடுத்தான் முடி சூடு துழாய்
அளைந்து உண் சிறு பசுந் தென்றல் அந்தோ வந்து உலாகின்றதே	74
 	 	
2552  உலாகின்ற கெண்டை ஒளி அம்பு எம் ஆவியை ஊடுருவக்
குலாகின்ற வெஞ்சிலை வாள் முகத்தீர் குனி சங்கு இடறிப்
புலாகின்ற வேலைப் புணரி அம் பள்ளி அம்மான் அடியார்
நிலாகின்ற வைகுந்தமோ வையமோ நும் நிலையிடமே? 	75
 	 	
2553  இடம் போய் விரிந்து இவ் வுலகு அளந்தான் எழில் ஆர் தண் துழாய்
வடம் போது இனையும் மட நெஞ்சமே நங்கள் வெள் வளைக்கே
விடம் போல் விரிதல் இது வியப்பே வியன் தாமரையின்
தடம் போது ஒடுங்க மெல் ஆம்பல் அலர்விக்கும் வெண் திங்களே? 	76
 	 	
2554  திங்கள் அம் பிள்ளை புலம்ப தன் செங்கோல் அரசு பட்ட
செங் களம் பற்றி நின்று எள்கு புன் மாலை தென்பால் இலங்கை
வெங் களம் செய்த நம் விண்ணோர் பிரானார் துழாய் துணையா
நங்களை மாமை கொள்வான் வந்து தோன்றி நலிகின்றதே 	77
 	 	
2555  நலியும் நரகனை வீட்டிற்றும் வாணன் திண் தோல் துணித்த
வலியும் பெருமையும் யாம் சொல்லும் நீர்த்து அல்ல மை வரை போல்
பொலியும் உருவின் பிரானார் புனை பூந் துழாய் மலர்க்கே
மெலியும் மட நெஞ்சினார் தந்து போயின வேதனையே 	78
 	 	
2556  தனை வெண் புரி நூலனை விண்ணோர் பரவ நின்ற
நாதனை ஞாலம் விழுங்கும் அநாதனை ஞாலம் தத்தும்
பாதனை பாற்கடல் பாம்பு அணைமேல் பள்ளிகொண்டருளும்
சீதனையே தொழுவார் விண்ணுளாரிலும் சீரியரே 	79
 	 	
2557  சீர் அரசு ஆண்டு தன் செங்கோல் சில நாள் செலீஇக் கழிந்த 
பார் அரசு ஒத்து மறைந்தது நாயிறு பார் அளந்த 
பேர் அரசே எம் விசும்பு அரசே எம்மை நீத்து வஞ்சித்த 
ஓர் அரசே அருளாய் இருளாய் வந்து உறுகின்றதே 	80
 	 	
2558  உறுகின்ற கன்மங்கள் மேலன ஓர்ப்பிலராய் இவளைப்
பெறுகின்ற தாயர் மெய்ந் நொந்து பெறார்கொல்? துழாய் குழல்வாய்த்
துறுகின்றிலர் தொல்லை வேங்கடம் ஆட்டவும் சூழ்கின்றிலர் 
இறுகின்றதால் இவள் ஆகம் மெல் ஆவி எரி கொள்ளவே 	81
 	 	
2559  எரி கொள் செந் நாயிறு இரண்டு உடனே உதய மலைவாய் 
விரிகின்ற வண்ணத்த எம் பெருமான் கண்கள் மீண்டு அவற்றுள்
எரி கொள் செந் தீ வீழ் அசுரரைப் போல எம் போலியர்க்கும்
விரிவ சொல்லீர் இதுவோ வையம் முற்றும் விளரியதே? 	82
 	 	
2560  விளரிக் குரல் அன்றில் மென் பெடை மேகின்ற முன்றில் பெண்ணை
முளரிக் குரம்பை இதுஇதுவாக முகில் வண்ணன் பேர்
கிளரிக் கிளரிப் பிதற்றும் மெல் ஆவியும் நைவும் எல்லாம் 
தளரின் கொலோ அறியேன் உய்யல் ஆவது இத் தையலுக்கே? 	83
 	 	
2561  தையல் நல்லார்கள் குழாங்கள் குழிய குழுவினுள்ளும் 
ஐய நல்லார்கள் குழிய விழவினும் அங்கு அங்கு எல்லாம்
கைய பொன் ஆழி வெண் சங்கொடும் காண்பான் அவாவுவன் நான் 
மைய வண்ணா மணியே முத்தமே என் தன் மாணிக்கமே 	84
 	 	
2562  மாணிக்கம் கொண்டு குரங்கு எறிவு ஒத்து இருளோடு முட்டி 
ஆணிப்பொன் அன்ன சுடர் படும் மாலை உலகு அளந்த
மாணிக்கமே என் மரகதமே மற்று ஒப்பாரை இல்லா
ஆணிப்பொன்னே அடியேன் அடி ஆவி அடைக்கலமே 	85
 	 	
2563  அடைக் கலத்து ஓங்கு கமலத்து அலர் அயன் சென்னி என்னும்
முடைக் கலத்து ஊண் முன் அரனுக்கு நீக்கியை ஆழி சங்கம்
படைக்கலம் ஏந்தியை வெண்ணெய்க்கு அன்று ஆய்ச்சி வன் தாம்புகளால்
புடைக்கலந்தானை எம்மானை என் சொல்லிப் புலம்புவனே? 	86
 	 	
2564  புலம்பும் கன குரல் போழ் வாய அன்றிலும் பூங் கழி பாய்ந்து
அலம்பும் கன குரல் சூழ் திரை ஆழியும் ஆங்கு அவை நின்
வலம் புள்ளது நலம் பாடும் இது குற்றமாக வையம்
சிலம்பும்படி செய்வதே திருமால் இத் திருவினையே 	87
 	 	
2565  திருமால் உரு ஒக்கும் மேரு அம் மேருவில் செஞ்சுடரோன்
திருமால் திருக்கைத் திருச் சக்கரம் ஒக்கும் அன்ன கண்டும் 
திருமால் உருவோடு அவன் சின்னமே பிதற்றா நிற்பது ஓர்
திருமால் தலைக்கொண்ட நங்கட்கு எங்கே வரும் தீவினையே? 	88
 	 	
2566  தீவினைக்கு ஆரு நஞ்சை நல் வினைக்கு இன் அமுதத்தினை 
பூவினை மேவிய தேவி மணாளனை புன்மை எள்காது
ஆவினை மேய்க்கும் வல் ஆயனை அன்று உலகு ஈர் அடியால்
தாவின ஏற்றை எம்மானை எஞ்ஞான்று தலைப்பெய்வனே? 	89
 	 	
2567  தலைப்பெய்து யான் உன் திருவடி சூடும் தகைமையினால் 
நிலைப்பு எய்த ஆக்கைக்கு நோற்ற இம் மாயமும் மாயம் செவ்வே
நிலைப்பு எய்திலாத நிலைமையும் காண்தோறு அசுரர் குழாம்
தொலைப் பெய்த நேமி எந்தாய் தொல்லை ஊழி சுருங்கலதே 	90
 	 	
2568  சுருங்கு உறி வெண்ணெய் தொடு உண்ட கள்வனை வையம் முற்றும்
ஒருங்குற உண்ட பெரு வயிற்றாளனை மாவலிமாட்டு
இருங் குறள் ஆகி இசைய ஓர் மூவடி வேண்டிச் சென்ற
பெருங் கிறியானை அல்லால் அடியேன் நெஞ்சம் பேணலதே 	91
 	 	
2569  பேண் நலம் இல்லா அரக்கர் முந்நீர பெரும் பதிவாய்
நீள் நகர் நீள் எரி வைத்தருளாய் என்று நின்னை விண்ணோர் 
தாள் நிலம் தோய்ந்து தொழுவர் நின் மூர்த்தி பல் கூற்றில் ஒன்று
காணலும் ஆம்கொல் என்றே? வைகல் மாலையும் காலையுமே 	92
 	 	
2570  காலை வெய்யோற்கு முன் ஓட்டுக்கொடுத்த கங்குல் குறும்பர்
மாலை வெய்யோன் பட வையகம் பாவுவர் அன்ன கண்டும் 
காலை நல் ஞானத் துறை படிந்து ஆடி கண் போது செய்து 
மாலை நல் நாவில் கொள்ளார் நினையார் அவன் மைப் படியே 	93
 	 	
2571  மைப் படி மேனியும் செந்தாமரைக் கண்ணும் வைதிகரே
மெய்ப்படியால் உன் திருவடி சூடும் தகைமையினார் 
எப்படி ஊர் ஆ மிலைக்கக் குருட்டு ஆ மிலைக்கும் என்னும்
அப்படி யானும் சொன்னேன் அடியேன் மற்று யாது என்பனே.? 	94
 	 	
2572  யாதானும் ஓர் ஆக்கையில் புக்கு அங்கு ஆப்புண்டும் ஆப்பு அவிழ்ந்தும் 
மூது ஆவியில் தடுமாறும் உயிர் முன்னமே அதனால் 
யாதானும் பற்றி நீங்கும் விரதத்தை நல் வீடுசெய்யும்
மாதாவினை பிதுவை திருமாலை வணங்குவனே 	95
 	 	
2573  வணங்கும் துறைகள் பல பல ஆக்கி மதி விகற்பால்
பிணங்கும் சமயம் பல பல ஆக்கி அவை அவைதோறு
அணங்கும் பல பல ஆக்கி நின் மூர்த்தி பரப்பி வைத்தாய் 
இணங்கும் நின்னோரை இல்லாய் நின்கண் வேட்கை எழுவிப்பனே 	96
 	 	
2574  எழுவதும் மீண்டே படுவதும் பட்டு எனை ஊழிகள் போய்க்
கழிவதும் கண்டு கண்டு எள்கல் அல்லால் இமையோர்கள் குழாம்
தொழுவதும் சூழ்வதும் செய் தொல்லை மாலைக் கண்ணாரக் கண்டு 
கழிவது ஓர் காதல் உற்றார்க்கும் உண்டோ கண்கள் துஞ்சுதலே? 	97
 	 	
2575  துஞ்சா முனிவரும் அல்லாதவரும் தொடர நின்ற
எஞ்சாப் பிறவி இடர் கடிவான் இமையோர் தமக்கும் 
தன் சார்வு இலாத தனிப் பெரு மூர்த்தி தன் மாயம் செவ்வே
நெஞ்சால் நினைப்பு அரிதால் வெண்ணெய் ஊண் என்னும் ஈனச் சொல்லே 	98
 	 	
2576  ஈனச் சொல் ஆயினும் ஆக எறி திரை வையம் முற்றும்
ஏனத்து உருவாய் இடந்த பிரான் இருங் கற்பகம் சேர்
வானத்தவர்க்கும் அல்லாதவர்க்கும் மற்று எல்லா எவர்க்கும் 
ஞானப் பிரானை அல்லால் இல்லை நான் கண்ட நல்லதுவே 	99
 	 	
2577  நல்லார் நவில் குருகூர் நகரான் திருமால் திருப் பேர்
வல்லார் அடிக் கண்ணி சூடிய மாறன் விண்ணப்பம் செய்த
சொல் ஆர் தொடையல் இந் நூறும் வல்லார் அழுந்தார் பிறப்பு ஆம்
பொல்லா அருவினை மாய வன் சேற்று அள்ளல் பொய்ந் நிலத்தே 	100   
------------- 


18.  நம்மாழ்வார்  - திருவாசிரியம் (2578 – 2584)

2578  செக்கர் மா முகில் உடுத்து மிக்க 
செஞ் சுடர்ப் பரிதி சூடி 
அம் சுடர் மதியம் பூண்டு 
பல சுடர் புனைந்த பவளச் செவ்வாய் 
திகழ் பசுஞ் சோதி மரகதக் குன்றம் 
கடலோன் கைம்மிசைக் கண்வளர்வது போல் 
பீதக ஆடை முடி பூண் முதலா 
மேதகு பல் கலன் அணிந்து சோதி 
வாயவும் கண்ணவும் சிவப்ப மீதிட்டுப் 
பச்சை மேனி மிகப் பகைப்ப 
நச்சு வினைக் கவர்தலை அரவின் அமளி ஏறி 
எறி கடல் நடுவுள் அறிதுயில் அமர்ந்து 
சிவன் அயன் இந்திரன் இவர் முதல் அனைத்தோர் 
தெய்வக் குழாங்கள் கைதொழ கிடந்த 
தாமரை உந்தித் தனிப் பெரு நாயக 
மூவுலகு அளந்த சேவடியோயே       	(1)
 	 	
2579  உலகு படைத்து உண்ட எந்தை அறை கழல் 
சுடர்ப் பூந் தாமரை சூடுதற்கு அவாவு 
ஆர் உயிர் உருகி உக்க நேரிய 
காதல் அன்பில் இன்பு ஈன் தேறல் 
அமுத வெள்ளத்தான் ஆம் சிறப்பு விட்டு 
ஒரு பொருட்கு அசைவோர் அசைக 
திருவொடு மருவிய 
இயற்கை மாயாப் பெரு விறல் உலகம் 
மூன்றினொடு நல் வீடு பெறினும் 
கொள்வது எண்ணுமோ தெள்ளியோர் குறிப்பே?   	(2)
 	 	
2580  குறிப்பில் கொண்டு நெறிப்பட உலகம் 
மூன்று உடன் வணங்கு தோன்று புகழ் ஆணை 
மெய் பெற நடாய தெய்வம் மூவரில் 
முதல்வன் ஆகி சுடர் விளங்கு அகலத்து 
வரை புரை திரை பொர பெரு வரை வெருவர 
உரும் முரல் ஒலி மலி நளிர் கடல் பட அரவு 
அரசு உடல் தட வரை சுழற்றிய 
தனி மாத் தெய்வத்து அடியவர்க்கு இனி நாம் 
ஆளாகவே 
இசையுங்கொல் ஊழிதோறு ஊழி ஓவாதே?   	(3)
 	 	
2581  ஊழிதோறு ஊழி ஓவாது வாழிய 
என்று யாம் தொழ இசையுங்கொல் யாவகை 
உலகமும் யாவரும் இல்லா மேல் வரும் 
பெரும்பாழ்க் காலத்து இரும் பொருட்கு எல்லாம் 
அரும் பெறல் தனி வித்து ஒரு தான் ஆகி 
தெய்வ நான்முகக் கொழு முளை ஈன்று 
முக்கண் ஈசனொடு தேவு பல நுதலி 
மூவுலகம் விளைத்த உந்தி 
மாயக் கடவுள் மா முதல் அடியே?     	(4)
 	 	
2582  மா முதல் அடிப் போது ஒன்று கவிழ்த்து அலர்த்தி 
மண் முழுதும் அகப்படுத்து 
ஒண் சுடர் அடிப் போது ஒன்று விண் செலீஇ 
நான்முகப் புத்தேள் நாடு வியந்து உவப்ப 
வானவர் முறைமுறை வழிபட நெறீஇ 
தாமரைக் காடு மலர்க் கண்ணொடு 
கனி வாய் உடையதும் ஆய் இரு நாயிறு 
ஆயிரம் மலர்ந்தன்ன 
கற்பகக் காவு பற்பல அன்ன 
முடி தோள் ஆயிரம் தழைத்த 
நெடியோய்க்கு அல்லது அடியதோ உலகே?     	(5)
 	 	
2583  ஓஓ உலகினது இயல்வே! 
ஈன்றோள் இருக்க மணை நீராட்டி 
படைத்து இடந்து 
உண்டு உமிழ்ந்து அளந்து தேஎர்ந்து உலகு அளிக்கும் 
முதல் பெருங் கடவுள் நிற்ப புடைப் பல 
தான் அறி தெய்வம் பேணுதல் தனாது 
புல்லறிவாண்மை பொருந்தக் காட்டி 
கொல்வன முதலா அல்லன முயலும் 
இனைய செய்கை இன்பு துன்பு அளி 
தொல் மா மாயப் பிறவியுள் நீங்காப் 
பல் மா மாயத்து அழுந்துமாம் நளிர்ந்தே     	(6)
 	 	
2584  நளிர் மதிச் சடையனும் நான்முகக் கடவுளும் 
தளிர் ஒளி இமையவர் தலைவனும் முதலா 
யாவகை உலகமும் யாவரும் அகப்பட 
நிலம் நீர் தீ கால் சுடர் இரு விசும்பும் 
மலர் சுடர் பிறவும் சிறிது உடன் மயங்க 
ஒரு பொருள் புறப்பாடு இன்றி முழுவதும் 
அகப்படக் கரந்து ஓர் ஆல் இலைச் சேர்ந்த எம் 
பெரு மா மாயனை அல்லது 
ஒரு மா தெய்வம் மற்று உடையமோ யாமே?     	(7)
 ------------


19.  நம்மாழ்வார்  -பெரியதிருவந்தாதி (2585 – 2671)

2585  முயற்றி சுமந்து எழுந்து முந்துற்ற நெஞ்சே 
இயற்றுவாய் எம்மொடு நீ கூடி நயப்பு உடைய 
நா ஈன் தொடைக் கிளவியுள் பொதிவோம் நல் பூவைப் 
பூ ஈன்ற வண்ணன் புகழ் 	(1)
 	 	
2586  புகழ்வோம் பழிப்போம் புகழோம் பழியோம் 
இகழ்வோம் மதிப்போம் மதியோம் இகழோம் மற்று 
எங்கள் மால் செங்கண் மால் சீறல் நீ தீவினையோம் 
எங்கள் மால் கண்டாய் இவை   	(2)
 	 	
2587  இவை அன்றே நல்ல இவை அன்றே தீய 
இவை என்று இவை அறிவனேலும் இவை எல்லாம் 
என்னால் அடைப்பு நீக்கு ஒண்ணாது இறையவனே 
என்னால் செயற்பாலது என்?   	(3)
 	 	
2588  என்னின் மிகு புகழார் யாவரே? பின்னையும் மற்று 
எண் இல் மிகு புகழேன் யான் அல்லால் என்ன 
கருஞ் சோதிக் கண்ணன் கடல் புரையும் சீலப் 
பெருஞ்சோதிக்கு என் நெஞ்சு ஆட்பெற்று       	(4)
 	 	
2589  பெற்ற தாய் நீயே பிறப்பித்த தந்தை நீ 
மற்றையார் ஆவாரும் நீ பேசில் எற்றேயோ 
மாய மா மாயவளை மாய முலை வாய் வைத்த 
நீ அம்மா காட்டும் நெறி?       	(5)
 	 	
2590  நெறி காட்டி நீக்குதியோ? நின்பால் கரு மா 
      முறி மேனி காட்டுதியோ? மேல் நாள் அறியோமை 
என் செய்வான் எண்ணினாய்? கண்ணனே ஈது உரையாய் 
என் செய்தால் என் படோம் யாம்?     	(6)
 	 	
2591  யாமே அருவினையோம் சேயோம் என் நெஞ்சினார் 
தாமே அணுக்கராய்ச் சார்ந்தொழிந்தார் பூ மேய 
செம்மாதை நின் மார்வில் சேர்வித்துப் பார் இடந்த 
அம்மா! நின் பாதத்து அருகு   	(7)
 	 	
2592  அருகும் சுவடும் தெரிவு உணரோம் அன்பே 
பெருகும் மிக இது என்? பேசீர் பருகலாம் 
பண்புடையீர் பார் அளந்தீர் பாவியெம் கண் காண்பு அரிய 
நுண்பு உடையீர்! நும்மை நுமக்கு   	(8)
 	 	
2593  நுமக்கு அடியோம் என்று என்று நொந்து உரைத்து என்? மாலார் 
தமக்கு அவர் தாம் சார்வு அரியர் ஆனால் எமக்கு இனி 
யாதானும் ஆகிடு காண் நெஞ்சே அவர்திறத்தே 
யாதானும் சிந்தித்து இரு   	(9)
 	 	
2594  இரு நால்வர் ஈரைந்தின் மேல் ஒருவர் எட்டோடு 
ஒரு நால்வர் ஓர் இருவர் அல்லால் திருமாற்கு 
யாம் ஆர்? வணக்கம் ஆர்? ஏ பாவம் நல் நெஞ்சே 
நாமா மிக உடையோம் நாழ்   	(10)
 	 	
2595  நாழால் அமர் முயன்ற வல் அரக்கன் இன் உயிரை 
வாழாவகை வலிதல் நின் வலியே? ஆழாத 
பாரும் நீ வானும் நீ காலும் நீ தீயும் நீ 
நீரும் நீ ஆய் நின்ற நீ   	(11)
 	 	
2596  நீ அன்றே ஆழ் துயரில் வீழ்விப்பான் நின்று உழன்றாய் 
போய் ஒன்று சொல்லி என்? போ நெஞ்சே நீ என்றும் 
காழ்த்து உபதேசம் தரினும் கைக்கொள்ளாய் கண்ணன்தாள் 
வாழ்த்துவதே கண்டாய் வழக்கு   	(12)
 	 	
2597  வழக்கொடு மாறுகோள் அன்று அடியார் வேண்ட 
இழக்கவும் காண்டும் இறைவ இழப்பு உண்டே? 
எம் ஆட்கொண்டு ஆகிலும் யான் வேண்ட என் கண்கள் 
தம்மால் காட்டு உன் மேனிச் சாய்       	(13)
 	 	
2598  சாயால் கரியானை உள் அறியாராய் நெஞ்சே 
பேயார் முலை கொடுத்தார் பேயர் ஆய் நீ யார்? போய்த் 
தேம்பு ஊண் சுவைத்து ஊன் அறிந்து அறிந்தும் தீவினை ஆம் 
பாம்பார் வாய்க் கைந் நீட்டல் பார்த்து       	(14)
 	 	
2599  பார்த்து ஓர் எதிரிதா நெஞ்சே படு துயரம் 
பேர்த்து ஓதப் பீடு அழிவு ஆம் பேச்சு இல்லை ஆர்த்து ஓதம் 
தம் மேனித் தாள் தடவ தாம் கிடந்து தம்முடைய 
செம்மேனிக் கண்வளர்வார் சீர்       	(15)
 	 	
2600  சீரால் பிறந்து சிறப்பால் வளராது 
பேர் வாமன் ஆகாக்கால் பேராளா மார்பு ஆரப் 
புல்கி நீ உண்டு உமிழ்ந்த பூமி நீர் ஏற்பு அரிதே? 
சொல்லு நீ யாம் அறிய சூழ்ந்து     	(16)
 	 	
2601  சூழ்ந்து அடியார் வேண்டினக்கால் தோன்றாது விட்டாலும் 
வாழ்ந்திடுவர் பின்னும் தம் வாய்திறவார் சூழ்ந்து எங்கும் 
வாள் வரைகள் போல் அரக்கன் வன் தலைகள் தாம் இடிய 
தாள் வரை வில் ஏந்தினார் தாம்   	(17)
 	 	
2602  தாம்பால் ஆப்புண்டாலும் அத் தழும்பு தான் இளகப் 
பாம்பால் ஆப்புண்டு பாடு உற்றாலும் சோம்பாது இப் 
பல் உருவை எல்லாம் படர்வித்த வித்தா உன் 
தொல் உருவை யார் அறிவார்? சொல்லு       	(18)
 	 	
2603  சொல்லில் குறை இல்லை சூது அறியா நெஞ்சமே 
எல்லி பகல் என்னாது எப்போதும் தொல்லைக்கண் 
மாத் தானைக்கு எல்லாம் ஓர் ஐவரையே மாறு ஆகக் 
காத்தானைக் காண்டும் நீ காண்       	(19)
 	 	
2604  காணப்புகில் அறிவு கைக்கொண்ட நல் நெஞ்சம் 
நாணப்படும் அன்றே நாம் பேசில்! மாணி 
உரு ஆகிக்கொண்டு உலகம் நீர் ஏற்ற சீரான் 
திரு ஆகம் தீண்டிற்றுச் சென்று       	(20)
 	 	
2605  சென்று அங்கு வெம் நரகில் சேராமல் காப்பதற்கு 
இன்று இங்கு என் நெஞ்சால் இடுக்குண்ட அன்று அங்குப் 
பார் உருவும் பார் வளைத்த நீர் உருவும் கண் புதையக் 
கார் உருவன் தான் நிமிர்த்த கால்       	(21)
 	 	
2606  காலே பொதத் திரிந்து கத்துவராம் இனநாள் 
மாலார் குடிபுகுந்தார் என் மனத்தே மேலால் 
தருக்கும் இடம்பாட்டினொடும் வல்வினையார் தாம் வீற்று 
இருக்கும் இடம் காணாது இளைத்து       	(22)
 	 	
2607  இளைப்பாய் இளையாப்பாய் நெஞ்சமே சொன்னேன் 
இளைக்க நமன் தமர்கள் பற்றி இளைப்பு எய்த 
நாய் தந்து மோதாமல் நல்குவான் நல்காப்பான் 
தாய் தந்தை எவ் உயிர்க்கும் தான்       	(23)
 	 	
2608  தானே தனித் தோன்றல் தன் அளப்பு ஒன்று இல்லாதான் 
தானே பிறர்கட்கும் தன் தோன்றல் தானே 
இளைக்கில் பார் கீழ் மேல் ஆம் மீண்டு அமைப்பான் ஆனால் 
அளக்கிற்பார் பாரின்மேல் ஆர்?       	(24)
 	 	
2609  ஆரானும் ஆதானும் செய்ய அகலிடத்தை 
ஆராய்ந்து அது திருத்தல் ஆவதே? சீர் ஆர் 
மனத்தலை வன் துன்பத்தை மாற்றினேன் வானோர் 
இனத் தலைவன் கண்ணனால் யான்   	(25)
 	 	
2610  யானும் என் நெஞ்சும் இசைந்தொழிந்தோம் வல்வினையைக் 
கானும் மலையும் புகக் கடிவான் தான் ஓர் 
இருள் அன்ன மா மேனி எம் இறையார் தந்த 
அருள் என்னும் தண்டால் அடித்து     	(26)
 	 	
2611  அடியால் படி கடந்த முத்தோ? அது அன்றேல் 
முடியால் விசும்பு அளந்த முத்தோ? நெடியாய் 
செறி கழல் கொள் தாள் நிமிர்த்துச் சென்று உலகம் எல்லாம் 
அறிகிலமால் நீ அளந்த அன்று       	(27)
 	 	
2612  அன்றே நம் கண் காணும் ஆழியான் கார் உருவம் 
இன்றே நாம் காணாது இருப்பதுவும் என்றேனும் 
கட்கண்ணால் காணாத அவ் உருவை நெஞ்சு என்னும் 
உட்கண்ணேல் காணும் உணர்ந்து       	(28)
 	 	
2613  உணர ஒருவர்க்கு எளியேனே செவ்வே 
இணரும் துழாய் அலங்கல் எந்தை? உணரத் 
தனக்கு எளியர் எவ் அளவர் அவ் அளவன் ஆனால் 
எனக்கு எளியன் எம் பெருமான் இங்கு       	(29)
 	 	
2614  இங்கு இல்லை பண்டுபோல் வீற்றிருத்தல் என்னுடைய 
செங்கண் மால் சீர்க்கும் சிறிது உள்ளம் அங்கே 
மடி அடக்கி நிற்பதனில் வல்வினையார் தாம் ஈண்டு 
அடி எடுப்பது அன்றோ அழகு?       	(30)
 	 	
2615  அழகும் அறிவோமாய் வல்வினையைத் தீர்ப்பான் 
நிழலும் அடி தாறும் ஆனோம் சுழலக் 
குடங்கள் தலைமீது எடுத்துக் கொண்டு ஆடி அன்று அத் 
தடங் கடலை மேயார் தமக்கு       	(31)
 	 	
2616  தமக்கு அடிமை வேண்டுவார் தாமோதரனார் 
தமக்கு அடிமை செய் என்றால் செய்யாது எமக்கு என்று 
தம் செய்யும் தீவினைக்கே தாழ்வுறுவர் நெஞ்சினார் 
யாம் செய்வது இவ்விடத்து இங்கு யாது?       	(32)
 	 	
2617  யாதானும் ஒன்று அறியில் தன் உகக்கில் என் கொலோ 
யாதானும் நேர்ந்து அணுகா ஆறு தான் யாதானும் 
தேறுமா செய்யா அசுரர்களை நேமியால் 
பாறுபாறு ஆக்கினான்பால்?       	(33)
 	 	
2618  பால் ஆழி நீ கிடக்கும் பண்பை யாம் கேட்டேயும் 
கால் ஆழும் நெஞ்சு அழியும் கண் சுழலும் நீல் ஆழிச் 
சோதியாய் ஆதியாய் தொல்வினை எம்பால் கடியும் 
நீதியாய் நின் சார்ந்து நின்று       	(34)
 	 	
2619  நின்றும் இருந்தும் கிடந்தும் திரிதந்தும் 
ஒன்றும் ஓவாற்றான் என் நெஞ்சு அகலான் அன்று அம் கை 
வன் புடையால் பொன்பெயரோன் வாய் தகர்த்து மார்வு இடந்தான் 
அன்புடையன் அன்றே அவன்?       	(35)
 	 	
2620  அவன் ஆம்? இவன் ஆம்? உவன் ஆம்? மற்று உம்பர் 
அவன் ஆம்? அவன் என்று இராதே அவன் ஆம் 
அவனே எனத் தெளிந்து கண்ணனுக்கே தீர்ந்தால் 
அவனே எவனேலும் ஆம்   	(36)
 	 	
2621  ஆம் ஆறு அறிவுடையார் ஆவது அரிது அன்றே? 
நாமே அது உடையோம் நல் நெஞ்சே பூ மேய் 
மதுகரம் மே தண் துழாய் மாலாரை வாழ்த்து ஆம் 
அது கரமே அன்பால் அமை       	(37)
 	 	
2622  அமைக்கும் பொழுது உண்டே ஆராயில் நெஞ்சே 
இமைக்கும் பொழுதும்? இடைச்சி குமைத்திறங்கள் 
ஏசியே ஆயினும் ஈன் துழாய் மாயனையே 
பேசியே போக்காய் பிழை       	(38)
 	 	
2623  பிழைக்க முயன்றோமோ நெஞ்சமே பேசாய்? 
தழைக்கும் துழாய் மார்வன் தன்னை அழைத்து ஒருகால் 
போய் உபகாரம் பொலியக் கொள்ளாது அவன் புகழே 
வாய் உபகாரம் கொண்ட வாய்ப்பு       	(39)
 	 	
2624  வாய்ப்போ இது ஒப்ப மற்று இல்லை வா நெஞ்சே 
போய்ப் போஒய் வெம் நரகில் பூவியேல் தீப் பால 
பேய்த் தாய் உயிர் கலாய்ப் பால் உண்டு அவள் உயிரை 
மாய்த்தானை வாழ்த்தே வலி       	(40)
 	 	
2625  வலியம் என நினைந்து வந்து எதிர்ந்த மல்லர் 
வலிய முடி இடிய வாங்கி வலிய நின் 
பொன் ஆழிக் கையால் புடைத்திடுதி கீளாதே 
பல் நாளும் நிற்கும் இப் பார்       	(41)
 	 	
2626  பார் உண்டான் பார் உமிழ்ந்தான் பார் இடந்தான் பார் அளந்தான் 
பார் இடம் முன் படைத்தான் என்பரால் பார் இடம் 
ஆவானும் தான் ஆனால் ஆர் இடமே? மற்றொருவர்க்கு 
ஆவான் புகாவால் அவை       	(42)
 	 	
2627  அவையம் என நினைந்து வந்த சுரர்பாலே 
நவையை நளிர்விப்பான் தன்னை கவை இல் 
மனத்து உயர வைத்திருந்து வாழ்த்தாதார்க்கு உண்டோ 
மனத் துயரை மாய்க்கும் வகை?       	(43)
 	 	
2628  வகை சேர்ந்த நல் நெஞ்சும் நா உடைய வாயும் 
மிக வாய்ந்து வீழா எனிலும் மிக ஆய்ந்து 
மாலைத் தாம் வாழ்த்தாது இருப்பர் இது அன்றே 
மேலைத் தாம் செய்யும் வினை?       	(44)
 	 	
2629  வினையார் தர முயலும் வெம்மையை அஞ்சி 
தினையாம் சிறிதளவும் செல்ல நினையாது 
வாசகத்தால் ஏத்தினேன் வானோர் தொழுது இறைஞ்சும் 
நாயகத்தான் பொன் அடிக்கள் நான்       	(45)
 	 	
2630  நான் கூறும் கூற்றாவது இத்தனையே நாள்நாளும் 
தேங்கு ஓத நீர் உருவன் செங்கண் மால் நீங்காத 
மா கதி ஆம் வெம் நரகில் சேராமல் காப்பதற்கு 
நீ கதி ஆம் நெஞ்சே நினை     	(46)
 	 	
2631  நினைத்து இறைஞ்சி மானிடவர் ஒன்று இரப்பர் என்றே 
நினைத்திடவும் வேண்டா நீ நேரே நினைத்து இறைஞ்ச 
எவ் அளவர்? எவ் இடத்தோர்? மாலே அது தானும் 
எவ் அளவும் உண்டோ எமக்கு?   	(47)
 	 	
2632  எமக்கு யாம் விண் நாட்டுக்கு உச்சமது ஆம் வீட்டை 
அமைத்திருந்தோம் அஃது அன்றே ஆம் ஆறு? அமைப் பொலிந்த 
மென் தோளி காரணமா வெம் கோட்டு ஏறு ஏழ் உடனே 
கொன்றானையே மனத்துக் கொண்டு       	(48)
 	 	
2633  கொண்டல் தான் மால் வரை தான் மா கடல் தான் கூர் இருள் தான் 
வண்டு அறாப் பூவை தான் மற்றுத்தான் கண்ட நாள் 
கார் உருவம் காண்தோறும் நெஞ்சு ஓடும் கண்ணனார் 
பேர் உரு என்று எம்மைப் பிரிந்து       	(49)
 	 	
2634  பிரிந்து ஒன்று நோக்காது தம்முடைய பின்னே 
திரிந்து உழலும் சிந்தனையார் தம்மை புரிந்து ஒருகால் 
ஆஆ என இரங்கார் அந்தோ வலிதேகொல் 
மா வாய் பிளந்தார் மனம்?       	(50)
 	 	
2635  மனம் ஆளும் ஓர் ஐவர் வன் குறும்பர் தம்மைச் 
சினம் மாள்வித்து ஓர் இடத்தே சேர்த்து புனம் மேய 
தண் துழாயான் அடியைத் தாம் காணும் அஃது அன்றே 
வண் துழாம் சீரார்க்கு மாண்பு?       	(51)
 	 	
2636  மாண் பாவித்து அஞ்ஞான்று மண் இரந்தான் மாயவள் நஞ்சு 
ஊண் பாவித்து உண்டானது ஓர் உருவம் காண்பான் நம் 
கண் அவா மற்று ஒன்று காண் உறா சீர் பரவாது 
உண்ண வாய் தான் உறுமோ ஒன்று?       	(52)
 	 	
2637  ஒன்று உண்டு செங்கண்மால் யான் உரைப்பது உன் அடியார்க்கு 
என் செய்வன் என்றே இருத்தி நீ நின் புகழில் 
வைகும் தம் சிந்தையிலும் மற்று இனிதோ நீ அவர்க்கு 
வைகுந்தம் என்று அருளும் வான்?       	(53)
 	 	
2638  வானோ மறி கடலோ மாருதமோ தீயகமோ 
கானோ ஒருங்கிற்று? கண்டிலமால் ஆன் ஈன்ற 
கன்று உயர தாம் எறிந்து காய் உதிர்த்தார் தாள் பணிந்தோம் 
வன் துயரை ஆஆ மருங்கு       	(54)
 	 	
2639  மருங்கு ஓதம் மோதும் மணி நாகணையார் 
மருங்கே வர அரியரேலும் ஒருங்கே 
எமக்கு அவரைக் காணலாம் எப்பொழுதும் உள்ளால் 
மனக் கவலை தீர்ப்பார் வரவு   	(55)
 	 	
2640  வரவு ஆறு ஒன்று இல்லையால் வாழ்வு இனிதால் எல்லே! 
ஒரு ஆறு ஒருவன் புகாவாறு உரு மாறும் 
ஆயவர் தாம் சேயவர் தாம் அன்று உலகம் தாயவர் தாம் 
மாயவர் தாம் காட்டும் வழி       	(56)
 	 	
2641  வழித் தங்கு வல்வினையை மாற்றானோ? நெஞ்சே! 
தழீஇக்கொண்டு போர் அவுணன் தன்னை சுழித்து எங்கும் 
தாழ்வு இடங்கள் பற்றி புலால் வெள்ளம் தான் உகள 
வாழ்வு அடங்க மார்வு இடந்த மால்       	(57)
 	 	
2642  மாலே படிச் சோதி மாற்றேல் இனி உனது 
பாலே போல் சீரில் பழுத்தொழிந்தேன் மேலால் 
பிறப்பு இன்மை பெற்று அடிக்கீழ்க் குற்றேவல் அன்று 
மறப்பு இன்மை யான் வேண்டும் மாடு       	(58)
 	 	
2643  மாடே வரப்பெறுவராம் என்றே வல்வினையார் 
காடானும் ஆதானும் கைக்கொள்ளார் ஊடே போய்ப் 
பேர் ஓதம் சிந்து திரைக் கண்வளரும் பேராளன் 
பேர் ஓத சிந்திக்க பேர்ந்து?       	(59)
 	 	
2644  பேர்ந்து ஒன்று நோக்காது பின் நிற்பாய் நில்லாப்பாய் 
ஈர்ந் துழாய் மாயனையே என் நெஞ்சே பேர்ந்து எங்கும் 
தொல்லை மா வெம் நரகில் சேராமல் காப்பதற்கு 
இல்லை காண் மற்றோர் இறை       	(60)
 	 	
2645  இறை முறையான் சேவடிமேல் மண் அளந்த அந் நாள் 
மறை முறையால் வான் நாடர் கூடி முறைமுறையின் 
தாது இலகு பூத் தெளித்தால் ஒவ்வாதே தாழ் விசும்பின் 
மீது இலகித் தான் கிடக்கும் மீன்?       	(61)
 	 	
2646  மீன் என்னும் கம்பில் வெறி என்னும் வெள்ளி வேய் 
வான் என்னும் கேடு இலா வான் குடைக்குத் தான் ஓர் 
மணிக் காம்பு போல் நிமிர்ந்து மண் அளந்தான் நங்கள் 
பிணிக்கு ஆம் பெரு மருந்து பின்       	(62)
 	 	
2647  பின் துரக்கும் காற்று இழந்த சூல் கொண்டல் பேர்ந்தும் போய் 
வன் திரைக்கண் வந்து அணைந்த வாய்மைத்தே அன்று 
திருச் செய்ய நேமியான் தீ அரக்கி மூக்கும் 
பருச் செவியும் ஈர்ந்த பரன்  	 (63)
 	 	
2648  பரன் ஆம் அவன் ஆதல் பாவிப்பர் ஆகில் 
உரனால் ஒரு மூன்று போதும் மரம் ஏழ் அன்று 
எய்தானை புள்ளின் வாய் கீண்டானையே அமரர் 
கைதான் தொழாவே கலந்து?   	(64)
 	 	
2649  கலந்து நலியும் கடுந் துயரை நெஞ்சே 
மலங்க அடித்து மடிப்பான் விலங்கல் போல் 
தொல்மாலை கேசவனை நாரணனை மாதவனை 
சொல் மாலை எப்பொழுதும் சூட்டு   	(65)
 	 	
2650  சூட்டாய நேமியான் தொல் அரக்கன் இன் உயிரை 
மாட்டே துயர் இழைத்த மாயவனை ஈட்ட 
வெறி கொண்ட தண் துழாய் வேதியனை நெஞ்சே 
அறி கண்டாய் சொன்னேன் அது   	(66)
 	 	
2651  அதுவோ நன்று என்று அங்கு அமர் உலகோ வேண்டில் 
அதுவோ பொருள் இல்லை அன்றே? அது ஒழிந்து 
மண் நின்று ஆள்வேன் எனிலும் கூடும் மட நெஞ்சே 
கண்ணன் தாள் வாழ்த்துவதே கல்   	(67)
 	 	
2652  கல்லும் கனை கடலும் வைகுந்த வான் நாடும் 
புல் என்று ஒழிந்தனகொல்? ஏ பாவம் வெல்ல 
நெடியான் நிறம் கரியான் உள்புகுந்து நீங்கான் 
அடியேனது உள்ளத்து அகம்   	(68)
 	 	
2653  அகம் சிவந்த கண்ணினர் ஆய் வல்வினையர் ஆவார் 
முகம் சிதைவராம் அன்றே முக்கி மிகும் திருமால் 
சீர்க் கடலை உள் பொதிந்த சிந்தனையேன் தன்னை 
ஆர்க்கு அடல் ஆம் செவ்வே அடர்த்து?  	 (69)
 	 	
2654  அடர் பொன் முடியானை ஆயிரம் பேரானை 
சுடர் கொள் சுடர் ஆழியானை இடர் கடியும் 
மாதா பிதாவாக வைத்தேன் எனது உள்ளே 
யாது ஆகில் யாதே இனி?     	(70)
 	 	
2655  இனி நின்று நின் பெருமை யான் உரைப்பது என்னே? 
தனி நின்ற சார்வு இலா மூர்த்தி பனி நீர் 
அகத்து உலவு செஞ்சடையான் ஆகத்தான் நான்கு 
முகத்தான் நின் உந்தி முதல்   	(71)
 	 	
2656  முதல் ஆம் திரு உருவம் மூன்று அன்பர் ஒன்றே 
முதல் ஆகும் மூன்றுக்கும் என்பர் முதல்வா 
நிகர் இலகு கார் உருவா நின் அகத்தது அன்றே 
புகர் இலகு தாமரையின் பூ?     	(72)
 	 	
2657  பூவையும் காயாவும் நீலமும் பூக்கின்ற 
காவி மலர் என்றும் காண்தோறும் பாவியேன் 
மெல் ஆவி மெய் மிகவே பூரிக்கும் அவ்வவை 
எல்லாம் பிரான் உருவே என்று     	(73)
 	 	
2658  என்றும் ஒருநாள் ஒழியாமை யான் இரந்தால் 
ஒன்றும் இரங்கார் உருக் காட்டார் குன்று 
குடை ஆக ஆ காத்த கோவலனார் நெஞ்சே 
புடை தான் பெரிதே புவி     	(74)
 	 	
2659  புவியும் இரு விசும்பும் நின் அகத்த நீ என் 
செவியின் வழி புகுந்து என் உள்ளாய் அவிவு இன்றி 
யான் பெரியன் நீ பெரியை என்பதனை யார் அறிவார்? 
ஊன் பருகு நேமியாய் உள்ளு     	(75)
 	 	
2660  உள்ளிலும் உள்ளம் தடிக்கும் வினைப் படலம் 
விள்ள விழித்து உன்னை மெய் உற்றால் உள்ள 
உலகு அளவும் யானும் உளன் ஆவன் என்கொல்? 
உலகு அளந்த மூர்த்தி உரை     	(76)
 	 	
2661  உரைக்கில் ஓர் சுற்றத்தார் உற்றார் என்று ஆரே? 
இரைக்கும் கடல் கிடந்த எந்தாய் உரைப்பு எல்லாம் 
நின் அன்றி மற்று இலேன் கண்டாய் எனது உயிர்க்கு ஓர் 
சொல் நன்றி ஆகும் துணை     	(77)
 	 	
2662  துணை நாள் பெருங் கிளையும் தொல் குலமும் சுற்றத்து 
இணை நாளும் இன்பு உடைத்தாமேலும் கணை நாணில் 
ஓவாத் தொழில் சார்ங்கன் தொல் சீரை நல் நெஞ்சே 
ஓவாத ஊணாக உண்     	(78)
 	 	
2663  உள் நாட்டுத் தேசு அன்றே? ஊழ்வினையை அஞ்சுமே? 
விண் நாட்டை ஒன்று ஆக மெச்சுமே? மண் நாட்டில் 
ஆர் ஆகி எவ் இழிவிற்று ஆனாலும் ஆழி அங்கைப் 
பேர் ஆயற்கு ஆள் ஆம் பிறப்பு     	(79)
 	 	
2664  பிறப்பு இறப்பு மூப்புப் பிணி துறந்து பின்னும் 
இறக்கவும் இன்பு உடைத்தாமேலும் மறப்பு எல்லாம் 
ஏதமே என்று அல்லால் எண்ணுவனே மண் அளந்தான் 
பாதமே ஏத்தாப் பகல்?     	(80)
 	 	
2665  பகல் இரா என்பதுவும் பாவியாது எம்மை 
இகல் செய்து இரு பொழுதும் ஆள்வர் தகவாத் 
தொழும்பர் இவர் சீர்க்கும் துணை இலர் என்று ஓரார் 
செழும் பரவை மேயார் தெரிந்து    	 (81)
 	 	
2666  தெரிந்துணர்வு ஒன்று இன்மையால் தீவினையேன் வாளா 
இருந்தொழிந்தேன் கீழ் நாள்கள் எல்லாம் கரந்துருவின் 
அம் மானை அந்நான்று பின் தொடர்ந்த ஆழி அங்கை 
அம்மானை ஏத்தாது அயர்த்து     	(82)
 	 	
2667  அயர்ப்பாய் அயராப்பாய் நெஞ்சமே சொன்னேன் 
உயப்போம் நெறி இதுவே கண்டாய் செயற்பால 
அல்லவே செய்கிறுதி நெஞ்சமே அஞ்சினேன் 
மல்லர் நாள் வவ்வினனை வாழ்த்து    	 (83)
 	 	
2668  வாழ்த்தி அவன் அடியைப் பூப் புனைந்து நின் தலையைத் 
தாழ்த்து இரு கை கூப்பு என்றால் கூப்பாத பாழ்த்த விதி 
எங்கு உற்றாய் என்று அவனை ஏத்தாது என் நெஞ்சமே 
தங்கத்தான் ஆமேலும் தங்கு     	(84)
 	 	
2669  தங்கா முயற்றிய ஆய் தாழ் விசும்பின் மீது பாய்ந்து 
எங்கே புக்கு எத் தவம் செய்திட்டனகொல் பொங்கு ஓதத் 
தண் அம் பால் வேலைவாய்க் கண்வளரும் என்னுடைய 
கண்ணன்பால் நல் நிறம் கொள் கார்?   	(85)
 	 	
2670  கார் கலந்த மேனியான் கை கலந்த ஆழியான் 
பார் கலந்த வல் வயிற்றான் பாம்பு அணையான் சீர் கலந்த 
சொல் நினைந்து போக்காரேல் சூழ்வினையின் ஆழ் துயரை 
என் நினைந்து போக்குவர் இப்போது?     	(86)
 	 	
2671  இப்போதும் இன்னும் இனிச் சிறிது நின்றாலும் 
எப்போதும் ஈதே சொல் என் நெஞ்சே எப்போதும் 
கை கழலா நேமியான் நம்மேல் வினை கடிவான் 
மொய் கழலே ஏத்த முயல்     	(87)
--------------

 
20.  திருமங்கை ஆழ்வார்  -  திரு எழு கூற்றிருக்கை (2672)

2672  ஒரு பேர் உந்தி இரு மலர்த் தவிசில் 
ஒருமுறை அயனை ஈன்றனை ஒரு முறை 
இரு சுடர் மீதினில் இயங்கா மும் மதிள் 
இலங்கை இரு கால் வளைய ஒரு சிலை 
ஒன்றிய ஈர் எயிற்று அழல் வாய் வாளியில்   	(5) 
அட்டனை மூவடி நானிலம் வேண்டி 
முப்புரி நூலொடு மான் உரி இலங்கு
மார்வினில் இரு பிறப்பு ஒரு மாண் ஆகி 
ஒரு முறை ஈர் அடி மூவுலகு அளந்தனை 
நால் திசை நடுங்க அம் சிறைப் பறவை  	(10)
ஏறி நால் வாய் மும் மதத்து இரு செவி 
ஒரு தனி வேழத்து அரந்தையை ஒருநாள்
இரு நீர் மடுவுள் தீர்த்தனை முத் தீ 
நான்மறை ஐ வகை வேள்வி அறு தொழில்
அந்தணர் வணங்கும் தன்மையை ஐம்புலன்   	(15)
அகத்தினுள் செறித்து நான்கு உடன் அடக்கி 
முக் குணத்து இரண்டு அவை அகற்றி ஒன்றினில்
ஒன்றி நின்று ஆங்கு இரு பிறப்பு அறுப்போர்
அறியும் தன்மையை முக் கண் நால் தோள் 
ஐ வாய் அரவோடு ஆறு பொதி சடையோன்   	(20)
அறிவு அரும் தன்மைப் பெருமையுள் நின்றனை 
ஏழ் உலகு எயிற்றினில் கொண்டனை கூறிய
அறு சுவைப் பயனும் ஆயினை சுடர்விடும்
ஐம் படை அங்கையுள் அமர்ந்தனை சுந்தர
நால் தோள் முந்நீர் வண்ண நின் ஈர் அடி   	(25)
ஒன்றிய மனத்தால் ஒரு மதி முகத்து
மங்கையர் இருவரும் மலர் அன அங்கையில்
முப்பொழுதும் வருட அறிதுயில் அமர்ந்தனை 
நெறி முறை நால் வகை வருணமும் ஆயினை 
மேதகும் ஐம் பெரும் பூதமும் நீயே  	 (30)
அறுபதம் முரலும் கூந்தல் காரணம்
ஏழ் விடை அடங்கச் செற்றனை 
அறு வகைச் சமயமும் அறிவு அரு நிலையினை 
ஐம்பால் ஓதியை ஆகத்து இருத்தினை 
அறம் முதல் நான்கு அவை ஆய்   	(35)
மூர்த்தி மூன்று ஆய் இரு வகைப் பயன் ஆய் 
ஒன்று ஆய் விரிந்து நின்றனை குன்றா
மது மலர்ச் சோலை வண் கொடிப் படப்பை
வரு புனல் பொன்னி மா மணி அலைக்கும்
செந்நெல் ஒண் கழனித் திகழ் வனம் உடுத்த   	(40)
கற்போர் புரிசைக் கனக மாளிகை
நிமிர் கொடி விசும்பில் இளம் பிறை துவக்கும் 
செல்வம் மல்கு தென் திருக் குடந்தை
அந்தணர் மந்திர மொழியுடன் வணங்க 
ஆடு அரவு அமளியில் அறிதுயில் அமர்ந்த
பரம நின் அடி இணை பணிவன் 
வரும் இடர் அகல மாற்றோ வினையே   	(45)
 -------------


21. திருமங்கை ஆழ்வார்  -- சிறிய திருமடல்   (2673  -2712)

2673  கார் ஆர் வரைக் கொங்கை கண் ஆர் கடல் உடுக்கை 
சீர் ஆர் சுடர்ச் சுட்டி செங்கலுழிப் பேர் ஆற்றுப்
பேர் ஆர மார்வில் பெரு மா மழைக் கூந்தல் 
நீர் ஆர வேலி நிலமங்கை என்னும் இப்
பாரோர் சொலப்பட்ட மூன்று அன்றே அம் மூன்றும்    	(1)

2674 ஆராயில் தானே அறம் பொருள் இன்பம் என்று 
 ஆர் ஆர் இவற்றினிடை அதனை எய்துவார்
சீர் ஆர் இரு கலையும் எய்துவர் சிக்கென மற்று     	(2)

2675  ஆரானும் உண்டு என்பார் என்பது தான் அதுவும்
ஓராமை அன்றே உலகத்தார் சொல்லும் சொல் 
ஓராமை ஆம் ஆறு அது உரைக்கேன் கேளாமே 
கார் ஆர் புரவி ஏழ் பூண்ட தனி ஆழி
 தேர் ஆர் நிறை கதிரோன் மண்டலத்தைக் கீண்டு புக்கு 
ஆரா அமுதம் அங்கு எய்தி அதில் நின்றும்    	(3)

2676  வாராது ஒழிவது ஒன்று உண்டே? அது நிற்க 
ஏர் ஆர் முயல் விட்டுக் காக்கைப் பின் போவதே
ஏர் ஆர் இளமுலையீர் என் தனக்கு உற்றது தான்
கார் ஆர் குழல் எடுத்துக் கட்டி கதிர் முலையை    	(4)

2677  வார் ஆர வீக்கி மணி மேகலை திருத்தி 
ஆர் ஆர் அயில் வேல் கண் அஞ்சனத்தின் நீறு அணிந்து 
சீர் ஆர் செழும் பந்து கொண்டு அடியா நின்றேன் நான் 
நீர் ஆர் கமலம் போல் செங்கண் மால் என்று ஒருவன்
பாரோர்கள் எல்லாம் மகிழ பறை கறங்க 
சீர் ஆர் குடம் இரண்டு ஏந்தி செழுந் தெருவே    	(5)

2678 ஆர் ஆர் எனச் சொல்லி ஆடும் அது கண்டு 
ஏர் ஆர் இளமுலையார் அன்னையரும் எல்லாரும் 
வாராயோ என்றார்க்குச் சென்றேன் என் வல்வினையால்
கார் ஆர் மணி நிறமும் கை வளையும் காணேன் நான்
ஆரானும் சொல்லிற்றும் கொள்ளேன் அறிவு அழிந்து    	(6)

2679 தீரா உடம்பொடு பேதுறுவேன் கண்டு இரங்கி 
ஏர் ஆர் கிளிக் கிளவி எம் அனை தான் வந்து என்னைச்
சீர் ஆர் செழும் புழுதிக் காப்பிட்டு செங் குறிஞ்சித்    	(7)

2680  தார் ஆர் நறு மாலைச் சாத்தற்குத் தான் பின்னும்
நேராதன ஒன்று நேர்ந்தாள் அதனாலும்    	 (8)

2681  தீராது என் சிந்தை நோய் தீராது என் பேதுறவு 
வாராது மாமை அது கண்டு மற்று ஆங்கே
ஆரானும் மூது அறியும் அம்மனைமார் சொல்லுவார் 
பாரோர் சொலப்படும் கட்டுப்படுத்திரேல் 
ஆரானும் மெய்ப்படுவன் என்றார் அது கேட்டு   	(9)

2682 கார் ஆர் குழல் கொண்டை கட்டுவிச்சி கட்டேறி 
சீர் ஆர் சுளகில் சில நெல் பிடித்து எறியா 
வேரா விதிர்விதிரா மெய் சிலிரா கை மோவா 
பேர் ஆயிரம் உடையான் என்றாள் பெயர்த்தேயும்  	 (10)

2683 கார் ஆர் திருமேனி காட்டினாள் கையதுவும்
சீர் ஆர் வலம்புரியே என்றாள் திருத் துழாயத்   	(11)

2684 தார் ஆர் நறு மாலை கட்டுரைத்தாள் கட்டுரையா 
 நீர் ஏதும் அஞ்சேல்மின் நும் மகளை நோய் செய்தான்
ஆரானும் அல்லன் அறிந்தேன் அவனை நான் 
கூர் ஆர் வேல் கண்ணீர் உமக்கு அறியக் கூறுகெனோ?
ஆரால் இவ் வையம் அடி அளப்புண்டது தான் 
ஆரால் இலங்கை பொடி பொடியா வீழ்ந்தது மற்று
ஆராலே கல் மாரி காத்தது தான் ஆழி நீர்    	(12)

2685  ஆரால் கடைந்திடப்பட்டது அவன் காண்மின்
ஊர் ஆ நிரை மேய்த்து உலகு எல்லாம் உண்டு உமிழ்ந்தும் 
ஆராத தன்மையனாய் ஆங்கு ஒருநாள் ஆய்ப்பாடி
சீர் ஆர் கலை அல்குல் சீர் அடிச் செந்துவர் வாய்
வார் ஆர் வனமுலையாள் மத்து ஆரப் பற்றிக்கொண்டு 
ஏர் ஆர் இடை நோவ எத்தனையோர் போதும் ஆய் 
சீர் ஆர் தயிர் கடைந்து வெண்ணெய் திரண்டதனை
வேர் ஆர் நுதல் மடவாள் வேறு ஓர் கலத்து இட்டு 
நார் ஆர் உறி ஏற்றி நன்கு அமைய வைத்ததனைப்
போர் ஆர் வேல் கண் மடவாள் போந்தனையும் பொய் உறக்கம்
ஓராதவன் போல் உறங்கி அறிவு உற்று 
தார் ஆர் தடம் தோள்கள் உள் அளவும் கைந் நீட்டி 
ஆராத வெண்ணெய் விழுங்கி அருகு இருந்த    	(13)

2686 மோர் ஆர் குடம் உருட்டி முன் கிடந்த தானத்தே
  ஓராதவன் போல் கிடந்தானைக் கண்டு அவளும்
வாராத் தான் வைத்தது காணாள் வயிறு அடித்து இங்கு    	(14)

2687  ஆர் ஆர் புகுதுவார் ஐயர் இவர் அல்லால் 
நீர் ஆம் இது செய்தீர் என்று ஓர் நெடுங் கயிற்றால் 
ஊரார்கள் எல்லாரும் காண உரலோடே
தீரா வெகுளியள் ஆய் சிக்கென ஆர்த்து அடிப்ப 
ஆரா வயிற்றினோடு ஆற்றாதான் அன்றியும்	(15)

2688  நீர் ஆர் நெடுங் கயத்தைச் சென்று அலைக்க நின்று உரப்பி 
ஓர் ஆயிரம் பண வெம் கோ இயல் நாகத்தை
வாராய் எனக்கு என்று மற்று அதன் மத்தகத்து
சீர் ஆர் திருவடியால் பாய்ந்தான் தன் சீதைக்கு   	(16)

2689 நேர் ஆவன் என்று ஓர் நிசாசரி தான் வந்தாளை
கூர் ஆர்ந்த வாளால் கொடி மூக்கும் காது இரண்டும்
ஈரா விடுத்து அவட்கு மூத்தோனை வெம் நரகம்   	(17)

2690  சேரா வகையே சிலை குனித்தான் செந்துவர் வாய்
வார் ஆர் வனமுலையால் வைதேவி காரணமா 
ஏர் ஆர் தடந் தோள் இராவணனை ஈர் ஐந்து  	(18)

2691 சீர் ஆர் சிரம் அறுத்து செற்று உகந்த செங்கண் மால் 
போர் ஆர் நெடு வேலோன் பொன்பெயரோன் ஆகத்தை
கூர் ஆர்ந்த வள் உகிரால் கீண்டு குடல் மாலை  	 (19)

2692  சீர் ஆர் திரு மார்பின்மேல் கட்டி செங் குருதி
சோராக் கிடந்தானைக் குங்குமத் தோள் கொட்டி 
ஆரா எழுந்தான் அரி உருவாய் அன்றியும்   	(20)

2693 பேர் வாமன் ஆகிய காலத்து மூவடி மண்
தாராய் எனக்கு என்று வேண்டி சலத்தினால்
நீர் ஏற்று உலகு எல்லாம் நின்று அளந்தான் மாவலியை 
ஆராத போரில் அசுரர்களும் தானுமாய்
கார் ஆர் வரை நட்டு நாகம் கயிறு ஆக 
பேராமல் தாங்கிக் கடைந்தான் திருத் துழாய்த்   	(21)

2694 தார் ஆர்ந்த மார்வன் தட மால் வரை போலும்
போர் ஆனை பொய்கைவாய்க் கோட்பட்டு நின்று அலறி
நீர் ஆர் மலர்க் கமலம் கொண்டு ஓர் நெடுங் கையால்
நாராயணா ஓ மணிவண்ணா நாகணையாய் 
வாராய் என் ஆர் இடரை நீக்காய் என வெகுண்டு    	(22)

2695  தீராத சீற்றத்தால் சென்று இரண்டு கூறு ஆக
ஈரா அதனை இடர் கடிந்தான் எம் பெருமான் 
  பேர் ஆயிரம் உடையான் பேய்ப் பெண்டீர் நும் மகளைத்
தீரா நோய் செய்தான் என உரைத்தாள் சிக்கென மற்று 	(23)

2696 ஆரானும் அல்லாமை கேட்டு எங்கள் அம்மனையும்
போர் ஆர் வேல் கண்ணீர் அவன் ஆகில் பூந் துழாய்
 தாராது ஒழியுமே தன் அடிச்சி அல்லளே மற்று 
ஆரானும் அல்லனே என்று ஒழிந்தாள் நான் அவனைக்  	(24)

2697  கார் ஆர் திருமேனி கண்டதுவே காரணமா 
பேரா பிதற்றா திரிதருவன் பின்னையும்   	(25)

2698  ஈராப் புகுதலும் இவ் உடலைத் தண் வாடை
சோரா மறுக்கும் வகை அறியேன் சூழ் குழலார்   	(26)

2699  ஆரானும் ஏசுவர் என்னும் அதன் பழியை
வாராமல் காப்பதற்கு வாளா இருந்தொழிந்தேன்  
2730  வாராய் மட நெஞ்சே வந்து மணிவண்ணன்  	(27)

2700 சீர் ஆர் திருத் துழாய் மாலை நமக்கு அருளி     
தாரான் தரும் என்று இரண்டத்தில் ஒன்று அதனை 
ஆரானும் ஒன்னாதார் கேளாமே சொன்னக்கால் 
ஆராயுமேலும் பணி கேட்டு அது அன்று எனிலும் 
போராது ஒழியாதே போந்திடு நீ என்றேற்கு 
கார் ஆர் கடல் வண்ணன் பின் போன நெஞ்சமும்
வாராதே என்னை மறந்தது தான் வல்வினையேன்   	(28)

2701  ஊரார் உகப்பதே ஆயினேன் மற்று எனக்கு இங்கு  	(29)

2702   ஆராய்வார் இல்லை அழல்வாய் மெழுகு போல் 
நீராய் உருகும் என் ஆவி நெடுங் கண்கள்  	(30)

2703  ஊரார் உறங்கிலும் தான் உறங்கா உத்தமன் தன்
 பேர் ஆயினவே பிதற்றுவன் பின்னையும்  	(31)

2704  கார் ஆர் கடல் போலும் காமத்தர் ஆயினார்
ஆரே பொல்லாமை அறிவார்? அது நிற்க 
ஆரானும் ஆதானும் அல்லள் அவள் காணீர் 
வார் ஆர் வனமுலை வாசவதத்தை என்று
ஆரானும் சொல்லப்படுவாள் அவளும் தன் 	(32)

2705  பேர் ஆயம் எல்லாம் ஒழிய பெருந் தெருவே
தார் ஆர் தடந்தோள் தளைக் காலன் பின் போனாள் 
ஊரார் இகழ்ந்திடப்பட்டாளே? மற்று எனக்கு இங்கு 	(33)

2706  ஆரானும் கற்பிப்பார் நாயகரே? நான் அவனைக்
கார் ஆர் திருமேனி காணும் அளவும் போய் 
சீர் ஆர் திருவேங்கடமே திருக்கோவ 
லூரே மதிள் கச்சி ஊரகமே பேரகமே 
பேரா மருது இறுத்தான் வௌ¢ளறையே வெஃகாவே 
பேர் ஆலி தண்கால் நறையூர் திருப்புலியூர் 
ஆராமம் சூழ்ந்த அரங்கம் கணமங்கை 	(34)

2707 கார் ஆர் மணி நிறக் கண்ணனூர் விண்ணகரம் 
சீர் ஆர் கணபுரம் சேறை திருவழுந்தூர் 
கார் ஆர் குடந்தை கடிகை கடல்மல்லை 
ஏர் ஆர் பொழில் சூழ் இடவெந்தை நீர்மலை 
சீர் ஆரும் மாலிருஞ்சோலை திருமோகூர் 	(35)
பாரோர் புகழும் வதரி வடமதுரை 

2708  ஊர் ஆய எல்லாம் ஒழியாமே நான் அவனை
ஓர் ஆனை கொம்பு ஒசித்து ஓர் ஆனை கோள்விடுத்த
சீரானை செங்கண் நெடியானை தேன் துழாய்த்
தாரானை தாமரை போல் கண்ணானை எண் அருஞ் சீர் 	(36)

2709  பேர் ஆயிரமும் பிதற்றி பெருந் தெருவே 	(37)

2710  ஊரார் இகழிலும் ஊராது ஒழியேன் நான் 
வார் ஆர் பூம் பெண்ணை மடல் 	(38)
-------------


22. திருமங்கையாழ்வார் அருளிச்செய்த பெரிய திருமடல் (2713-2790)

2713  மன்னிய பல் பொறி சேர் ஆயிர வாய் வாள் அரவின்
சென்னி மணிக் குடுமித் தெய்வச் சுடர் நடுவுள்
மன்னி அந் நாகத்து அணைமேல் ஓர் மா மலை போல்
மின்னும் மணி மகர குண்டலங்கள் வில் வீச                 	1

2714 துன்னிய தாரகையின் பேர் ஒளி சேர் ஆகாசம்
என்னும் விதானத்தின் கீழால் இரு சுடரை       
மன்னும் விளக்கு ஆக ஏற்றி மறி கடலும்
பன்னு திரைக் கவரி வீச நிலமங்கை                	2

2715  தன்னை முன நாள் அளவிட்ட தாமரை போல்
மன்னிய சேவடியை வான் இயங்கு தாரகை மீன்
என்னும் மலர்ப் பிணையல் ஏய்ந்த மழைக் கூந்தல்       
தென்னன் உயர் பொருப்பும் தெய்வ வடமலையும்    	3
      
2716  என்னும் இவையே முலையா வடிவு அமைந்த
அன்ன நடைய அணங்கே அடி இணையைத்   
தன்னுடைய அங்கைகளால் தான் தடவ தான் கிடந்து ஓர்
உன்னிய யோகத்து உறக்கம் தலைக்கொண்ட       	4
   
2717 பின்னை தன் நாபி வலயத்துப் பேர் ஒளி சேர்
மன்னிய தாமரை மா மலர் பூத்து அம் மலர்மேல்
முன்னம் திசைமுகனைத் தான் படைக்க மற்று அவனும்
முன்னம் படைத்தனன் நான்மறைகள் அம் மறை தான்           	5

2718  மன்னும் அறம் பொருள் இன்பம் வீடு என்று உலகில்
நல் நெறி மேம்பட்டன நான்கு அன்றே? நான்கினிலும்       
 பின்னையது பின்னைப் பெயர்தரும் என்பது ஓர்
தொல் நெறியை வேண்டுவார் வீழ் கனியும் ஊழ் இலையும்    	6
         
2719  என்னும் இவையே நுகர்ந்து உடலம் தாம் வருந்தி
துன்னும் இலைக் குரம்பைத் துஞ்சியும் வெம் சுடரோன்         
மன்னும் அழல் நுகர்ந்தும் வண் தடத்தினுள் கிடந்தும்
இன்னது ஓர் தன்மையராய் ஈங்கு உடலம் விட்டு எழுந்து     	7     

2720  தொல் நெறிக்கண் சென்றார் எனப்படும் சொல் அல்லால்
இன்னது ஓர் காலத்து இனையார் இது பெற்றார்
என்னவும் கேட்டு அறிவது இல்லை உளது என்னில்        
மன்னும் கடுங் கதிரோன் மண்டலத்தின் நல் நடுவுள்           	8

2721  அன்னது ஓர் இல்லியின் ஊடு போய் வீடு என்னும்     
தொல் நெறிக்கண் சென்றாரைச் சொல்லுமின்கள் சொல்லாதே
அன்னதே பேசும் அறிவு இல் சிறு மனத்து ஆங்கு
அன்னவரைக் கற்பிப்போம் யாமே அது நிற்க          	10

2722   முன்னம் நான் சொன்ன அறத்தின் வழி முயன்ற
அன்னவர் தாம் கண்டீர்கள் ஆயிரக் கண் வானவர் கோன்
பொன் நகரம் புக்கு அமரர் போற்றி செப்ப பொங்கு ஒளி சேர்      
கொல் நவிலும் கோல் அரிமாத் தான் சுமந்த கோலம் சேர்       	11

2723  மன்னிய சிங்காசனத்தின்மேல் வாள் நெடுங் கண்     
கன்னியரால் இட்ட கவரிப் பொதி அவிழ்ந்து ஆங்கு
இன் இளம் பூந் தென்றல் இயங்க மருங்கு இருந்த      
 மின் அனைய நுண் மருங்குல் மெல் இயலார் வெண் முறுவல்      	12

2724  முன்னம் முகிழ்த்த முகிழ் நிலா வந்து அரும்ப
அன்னவர் தம் மான் நோக்கம் உண்டு ஆங்கு அணி மலர் சேர்
பொன் இயல் கற்பகத்தின் காடு உடுத்த மாடு எல்லாம்
மன்னிய மந்தாரம் பூத்த மதுத் திவலை            	13

2725  இன் இசை வண்டு அமரும் சோலைவாய் மாலைசேர்
மன்னிய மா மயில் போல் கூந்தல் மழைத் தடங் கண்     
 மின் இடையாரோடும் விளையாடி வேண்டு இடத்து
மன்னும் மணித் தலத்து மாணிக்க மஞ்சரியின்                   	14

2726  மின்னின் ஒளி சேர் பளிங்கு விளிம்பு அடுத்த
மன்னும் பவளக் கால் செம் பொன் செய் மண்டபத்துள்
அன்ன நடைய அரம்பையர் தம் கை வளர்த்த
இன் இசை யாழ்ப் பாடல் கேட்டு இன்புற்று இரு விசும்பில்      	15

2727  மன்னும் மழை தவழும் வாள் நிலா நீள் மதி தோய்
மின்னின் ஒளி சேர் விசும்பு ஊரும் மாளிகைமேல்
மன்னும் மணி விளக்கை மாட்டி மழைக் கண்ணார்      
பன்னு விசித்திரமாப் பாப்படுத்த பள்ளிமேல்               	16

2728  துன்னிய சாலேகம் சூழ் கதவம் தாள் திறப்ப
அன்னம் உழக்க நெரிந்து உக்க வாள் நீலச்
சின்ன நறுந் தாது சூடி ஓர் மந்தாரம்         
 துன்னு நறு மலரால் தோள் கொட்டி கற்பகத்தின்      	17

2729 மன்னு மலர்வாய் மணி வண்டு பின்தொடர
இன் இளம் பூந் தென்றல் புகுந்து ஈங்கு இள முலைமேல்
நல் நறும் சந்தனச் சேறு உலர்த்த தாங்கு அரும் சீர்     
மின் இடைமேல் கை வைத்து இருந்து ஏந்து இள முலைமேல்   	18

2730  பொன் அரும்பு ஆரம் புலம்ப அகம் குழைந்து ஆங்கு   
 இன்ன உருவின் இமையாத் தடங் கண்ணார்
அன்னவர் தம் மான் நோக்கம் உண்டு ஆங்கு அணி முறுவல்
இன் அமுதம் மாந்தி இருப்பர் இது அன்றே           	19

2731  அன்ன அறத்தின் பயன் ஆவது ஒண் பொருளும்
அன்ன திறத்ததே ஆதலால் காமத்தின்        
மன்னும் வழிமுறையே நிற்றும் நாம் மான் நோக்கின்
அன்ன நடையார் அலர் ஏச ஆடவர்மேல்          	20 
        
2732  மன்னும் மடல் ஊரார் என்பது ஓர் வாசகமும்
தென் உரையில் கேட்டு அறிவது உண்டு அதனை யாம் தெளியோம்      
மன்னும் வட நெறியே வேண்டினோம் வேண்டாதார்
தென்னன் பொதியில் செழுஞ் சந்தனக் குழம்பின்       	21

2733  அன்னது ஓர் தன்மை அறியாதார் ஆயன் வேய்    
இன் இசை ஓசைக்கு இரங்காதார் மால் விடையின்
மன்னும் மணி புலம்ப வாடாதார் பெண்ணைமேல்      
பின்னும் அவ் அன்றில் பெடை வாய்ச் சிறு குரலுக்கு         	22

2734  உன்னி உடல் உருகி நையாதார் உம்பர்வாய்த்      
துன்னும் மதி உகுத்த தூ நிலா நீள் நெருப்பில்
தம் உடலம் வேவத் தளராதார் காமவேள்           
 மன்னும் சிலைவாய் மலர் வாளி கோத்து எய்ய       	23 

2735  பொன் நெடு வீதி புகாதார் தம் பூ அணைமேல்      
சின்ன மலர்க் குழலும் அல்குலும் மென் முலையும்
இன் இளவாடை தடவ தாம் கண் துயிலும்
பொன் அனையார் பின்னும் திரு உறுக போர் வேந்தன்     	24

2736  தன்னுடைய தாதை பணியால் அரசு ஒழிந்து
பொன் நகரம் பின்னே புலம்ப வலம்கொண்டு
மன்னும் வளநாடு கைவிட்டு மாதிரங்கள்         
மின் உருவில் விண் தேர் திரிந்து வெளிப்பட்டு        	25

2737  கல் நிரைந்து தீய்ந்து கழை உடைந்து கால் சுழன்று
பின்னும் திரை வயிற்றுப் பேயே திரிந்து உலவா
கொல் நவிலும் வெம் கானத்தூடு கொடும் கதிரோன்      
 துன்னு வெயில் வறுத்த வெம் பரல்மேல் பஞ்சு அடியால்     	 26

2738  மன்னன் இராமன் பின் வைதேவி என்று உரைக்கும்
அன்ன நடைய அணங்கு நடந்திலளே?      
பின்னும் கரு நெடுங் கண் செவ் வாய் பிணை நோக்கின்
மின் அனைய நுண் மருங்குல் வேகவதி என்று உரைக்கும்      	27
  
2739  கன்னி தன் இன் உயிராம் காதலனைக் காணாது
தன்னுடைய முன் தோன்றல் கொண்டு ஏக தான் சென்று ஆங்கு
அன்னவனை நோக்காது அழித்து உரப்பி வாள் அமருள்     
கல் நவில் தோள் காளையைக் கைப்பிடித்து மீண்டும் போய்     	28 

2740  பொன் நவிலும் ஆகம் புணர்ந்திலளே? பூங் கங்கை    
முன்னம் புனல் பரக்கும் நல் நாடன் மின் ஆடும்
கொல் நவிலும் நீள் வேல் குருக்கள் குல மதலை
தன் நிகர் ஒன்று இல்லாத வென்றித் தனஞ்சயனை         	29

2741  பன்னாகராயன் மடப் பாவை பாவை தன்    
மன்னிய நாண் அச்சம் மடம் என்று இவை அகல
தன்னுடைய கொங்கை முகம் நெரிய தான் அவன் தன்       
பொன் வரை ஆகம் தழீஇக் கொண்டு போய்த் தனது         	30
2742  நல் நகரம் புக்கு நயந்து இனிது வாழ்ந்ததுவும்
முன் உரையில் கேட்டு அறிவது இல்லையே? சூழ் கடலுள்       
பொன் நகரம் செற்ற புரந்தரனோடு ஏர் ஒக்கும்
மன்னவன் வாணன் அவுணர்க்கு வாள் வேந்தன்    	31
      
2743  தன்னுடைய பாவை உலகத்துத் தன் ஒக்கும்
கன்னியரை இல்லாத காட்சியாள் தன்னுடைய       
இன் உயிர்த் தோழியால் எம் பெருமான் ஈன் துழாய்
மன்னு மணி வரைத் தோள் மாயவன் பாவியேன்       	32

2744  என்னை இது விளைத்த ஈர் இரண்டு மால் வரைத் தோள்
மன்னவன் தன் காதலனை மாயத்தால் கொண்டுபோய்
கன்னி தன்பால் வைக்க மற்றவனோடு எத்தனை ஓர்
மன்னிய பேர் இன்பம் எய்தினாள் மற்று இவை தான்      	33

2745  என்னாலே கேட்டீரே ஏழைகாள் என் உரைக்கேன்?
மன்னு மலை அரையன் பொன் பாவை வாள் நிலா    
 மின்னும் அணி முறுவல் செவ் வாய் உமை என்னும்
அன்ன நடைய அணங்கு நுடங்கு இடை சேர்            	34

2746  பொன் உடம்பு வாட புலன் ஐந்தும் நொந்து அகல
தன்னுடைய கூழைச் சடாபாரம் தான் தரித்து ஆங்கு
அன்ன அருந் தவத்தின் ஊடு போய் ஆயிரம் தோள்     
மன்னு கரதலங்கள் மட்டித்து மாதிரங்கள்            	35
மின்னி எரி வீச மேல் எடுத்த சூழ் கழல் கால்
பொன் உலகம் ஏழும் கடந்து உம்பர் மேல் சிலும்ப  	36

2747  மன்னு குல வரையும் மாருதமும் தாரகையும்
தன்னின் உடனே சுழல சுழன்று ஆடும்
கொல் நவிலும் மூவிலை வேல் கூத்தன் பொடி ஆடி
அன்னவன் தன் பொன் அகலம் சென்று ஆங்கு அணைந்திலளே?   	37

2748  பன்னி உரைக்குங்கால் பாரதம் ஆம் பாவியேற்கு    
என் உறு நோய் யான் உரைப்பக் கேள்மின் இரும் பொழில் சூழ்
மன்னும் மறையோர் திருநறையூர் மா மலை போல்
பொன் இயலும் மாடக் கவாடம் கடந்து புக்கு   	38
    
2749  என்னுடைய கண் களிப்ப நோக்கினேன் நோக்குதலும் 
மன்னன் திரு மார்பும் வாயும் அடி இணையும்
பன்னு கரதலமும் கண்களும் பங்கயத்தின்
பொன் இயல் காடு ஓர் மணிவரைமேல் பூத்ததுபோல்   	39

2750  மின்னி ஒளி படைப்ப வீழ் நாணும் தோள் வளையும்
மன்னிய குண்டலமும் ஆரமும் நீள் முடியும்
துன்னு வெயில் விரித்த சூளாமணி இமைப்ப
மன்னு மரகதக் குன்றின் மருங்கே ஓர்            	 40

2751  இன் இள வஞ்சிக்கொடி ஒன்று நின்றதுதான்
அன்னம் ஆய் மான் ஆய் அணி மயில் ஆய் ஆங்கு இடையே
மின் ஆய் இள வேய் இரண்டு ஆய் இணைச் செப்பு ஆய்
முன் ஆய தொண்டை ஆய் கெண்டைக் குலம் இரண்டு ஆய்     	41

2752  அன்ன திரு உருவம் நின்றது அறியாதே
என்னுடைய நெஞ்சும் அறிவும் இன வளையும்
பொன் இயலும் மேகலையும் ஆங்கு ஒழியப் போந்தேற்கு
மன்னு மறிகடலும் ஆர்க்கும் மதி உகுத்த               	42

2753 இன் நிலாவின் கதிரும் என் தனக்கே வெய்து ஆகும்
தன்னுடைய தன்மை தவிர தான் என்கொலோ?
தென்னன் பொதியில் செழும் சந்தின் தாது அளைந்து
மன் இவ் உலகை மனம் களிப்ப வந்து இயங்கும்           	43

2754   இன் இளம் பூந் தென்றலும் வீசும் எரி எனக்கே
முன்னிய பெண்ணைமேல் முள் முளரிக் கூட்டகத்து
பின்னும் அவ் அன்றில் பெடை வாய்ச் சிறு குரலும்
என்னுடைய நெஞ்சுக்கு ஓர் ஈர் வாளாம் என் செய்கேன்?  	 44

2755  கல் நவில் தோள் காமன் கருப்புச் சிலை வளைய
கொல் நவிலும் பூங் கணைகள் கோத்து பொத அணைந்து
தன்னுடைய தோள் கழிய வாங்கி தமியேன்மேல்  
என்னுடைய நெஞ்சே இலக்காக எய்கின்றான்     	45

2756  பின் இதனைக் காப்பீர் தாம் இல்லையே பேதையேன் 
 கல் நவிலும் காட்டகத்து ஓர் வலலிக் கடி மலரின்
நல் நறு வாசம் மற்று ஆரானும் எய்தாமே
மன்னும் வறு நிலத்து வாளாங்கு உகுத்தது போல்   	46

2757  என்னுடைய பெண்மையும் என் நலனும் என் முலையும்
மன்னும் மலர் மங்கை மைந்தன் கணபுரத்து  
பொன்மலை போல் நின்றவன் தன் பொன் அகலம் தோயாவேல்
என் இவைதான் வாளா? எனக்கே பொறை ஆகி   	47

2758 முன் இருந்து மூக்கின்று மூவாமைக் காப்பது ஓர்
மன்னும் மருந்து அறிவீர் இல்லையே? மால் விடையின் 
 துன்னு பிடர் எருத்துத் தூக்குண்டு வன் தொடரால்
கன்னியர் கண் மிளிரக் கட்டுண்டு மாலைவாய்த்    	48

2759  தன்னுடைய நா ஒழியாது ஆடும் தனி மணியின்
இன் இசை ஓசையும் வந்து என் செவி தனக்கே
கொல் நவிலும் எஃகில் கொடிது ஆய் நெடிது ஆகும்
என் இதனைக் காக்குமா? சொல்ல¦ர் இது விளைத்த    	49

2760  மன்னன் நறும் துழாய் வாழ் மார்பன் மா மதிகோள்
முன்னம் விடுத்த முகில் வண்ணன் காயாவின்  
சின்ன நறும் பூந் திகழ் வண்ணன் வண்ணம் போல்
அன்ன கடலை மலை இட்டு அணை கட்டி       	50

2761  மன்னன் இராவணனை மா மண்டு வெம் சமத்துப்
பொன் முடிகள் பத்தும் புரள சரம் துரந்து
தென் உலகம் ஏற்றுவித்த சேவகனை ஆயிரக் கண் 
மன்னவன் வானமும் வானவர் தம் பொன் உலகும்  	51

2762  தன்னுடைய தோள் வலியால் கைக்கொண்ட தானவனை
பின் ஓர் அரி உருவம் ஆகி எரி விழித்து
கொல் நவிலும் வெம் சமத்துக் கொல்லாதே வல்லாளன்  
மன்னு மணிக் குஞ்சி பற்றி வர ஈர்த்து   	52

2763   தன்னுடைய தாள்மேல் கிடாத்தி அவனுடைய  
பொன் அகலம் வள் உகிரால் போழ்ந்து புகழ்படைத்த
மின் இலங்கு ஆழிப் படைத் தடக் கை வீரனை
மன்னு இவ் அகல் இடத்தை மா முது நீர் தான் விழுங்க   	53

2764  பின்னும் ஓர் ஏனமாய்ப் புக்கு வளை மருப்பில்
கொல் நவிலும் கூர் நுதி வேல் வைத்து எடுத்த கூத்தனை
மன்னும் வட மலையை மத்தாக மாசுணத்தால்
மின்னும் இரு சுடரும் விண்ணும் பிறங்கு ஒளியும்   	54

2765   தன்னினுடனே சுழல மலை திரித்து ஆங்கு
இன் அமுதம் வானவரை ஊட்டி அவருடைய
மன்னும் துயர் கடிந்த வள்ளலை மற்று அன்றியும் 
தன் உருவம் ஆரும் அறியாமல் தான் அங்கு ஓர்   	55

2766  மன்னும் குறள் உருவில் மாணியாய் மாவலி தன்         
 பொன் இயலும் வேள்விக்கண் புக்கு இருந்து போர் வேந்தர்
மன்னை மனம் கொள்ள வஞ்சித்து நெஞ்சு உருக்கி
என்னுடைய பாதத்தால் யான் அளப்ப மூவடி மண்   	56

2767  மன்னா தருக என்று வாய் திறப்ப மற்று அவனும்    
என்னால் தரப்பட்டது என்றலுமே அத்துணைக்கண்
மின் ஆர் மணி முடி போய் விண் தடவ மேல் எடுத்த    
பொன் ஆர் கனை கழல் கால் ஏழ் உலகும் போய்க் கடந்து அங்கு   	57

2768  ஒன்றா அசுரர் துளங்க செல நீட்டி
மன் இவ் அகல் இடத்தை மாவலியை வஞ்சித்து
தன் உலகம் ஆக்குவித்த தாளனை தாமரைமேல்       
மின் இடையாள் நாயகனை விண் நகருள் பொன் மலையை    	58

2769  பொன்னி மணி கொழிக்கும் பூங் குடந்தைப் போர் விடையை
தென்னன் குறுங்குடியுள் செம் பவளக் குன்றினை
மன்னிய தண் சேறை வள்ளலை மா மலர்மேல்     	
அன்னம் துயிலும் அணி நீர் வயல் ஆலி	59

2770  என்னுடைய இன் அமுதை எவ்வுள் பெரு மலையை
கன்னி மதிள் சூழ் கணமங்கைக் கற்பகத்தை
மின்னை இரு சுடரை வௌ¢ளறையுள் கல் அறைமேல்
பொன்னை மரகதத்தை புட்குழி எம் போர் ஏற்றை    	60 

2771  மன்னும் அரங்கத்து எம் மா மணியை வல்லவாழ்ப்  
பின்னை மணாளனை பேரில் பிறப்பிலியை
தொல் நீர்க் கடல் கிடந்த தோளா மணிச் சுடரை
என் மனத்து மாலை இடவெந்தை ஈசனை    	61

2772  மன்னும் கடல்மல்லை மாயவனை வானவர் தம்    
சென்னி மணிச் சுடரை தண்கால் திறல் வலியை
தன்னைப் பிறர் அறியாத் தத்துவத்தை முத்தினை
அன்னத்தை மீனை அரியை அரு மறையை      	 62

2773   முன் இவ் உலகு உண்ட மூர்த்தியை கோவலூர்    
 மன்னும் இடைகழி எம் மாயவனை பேய் அலறப்
பின்னும் முலை உண்ட பிள்ளையை அள்ளல்வாய்     
அன்னம் இரை தேர் அழுந்தூர் எழும் சுடரை   	63

2774   தென் தில்லைச் சித்திரகூடத்து என் செல்வனை      
மின்னி மழை தவழும் வேங்கடத்து எம் வித்தகனை
மன்னனை மாலிருஞ்சோலை மணாளனை
கொல் நவிலும் ஆழிப் படையானை கோட்டியூர்       	64

2775  அன்ன உருவின் அரியை திருமெய்யத்து
இன் அமுத வௌ¢ளத்தை இந்தளூர் அந்தணனை
மன்னு மதிள் கச்சி வேளுக்கை ஆள் அரியை
மன்னிய பாடகத்து எம் மைந்தனை வெஃகாவில்      	65

2776  உன்னிய யோகத்து உறக்கத்தை ஊரகத்துள்
அன்னவனை அட்ட புயகரத்து எம்மான் ஏற்றை
என்னை மனம் கவர்ந்த ஈசனை வானவர் தம்     
முன்னவனை மூழிக்களத்து விளக்கினை        	66

2777  அன்னவனை ஆதனூர் ஆண்டு அளக்கும் ஐயனை
நென்னலை இன்றினை நாளையை நீர்மலைமேல்     
மன்னும் மறை நான்கும் ஆனானை புல்லாணித்
தென்னன் தமிழை வடமொழியை நாங்கூரில்     	67
  
2778  மன்னும் மணிமாடக்கோயில் மணாளனை
நல் நீர் தலைச்சங்க நாள் மதியை நான் வணங்கும்      
கண்ணனை கண்ணபுரத்தானை தென் நறையூர்
மன்னும் மணிமாடக்கோயில் மணாளனை           	68

2779  கல் நவில் தோள் காளையைக் கண்டு ஆங்குக் கைதொழுது
என் நிலைமை எல்லாம் அறிவித்தால் எம் பெருமான்
தன் அருளும் ஆகமும் தாரானேல் தன்னை நான்    
மின் இடையார் சேரியிலும் வேதியர்கள் வாழ்விடத்தும்    	69

2780    தன் அடியார் முன்பும் தரணி முழுது ஆளும்
கொல் நவிலும் வேல் வேந்தர் கூட்டத்தும் நாட்டகத்தும்
தன் நிலைமை எல்லாம் அறிவிப்பன் தான் முன நாள் 
மின் இடை ஆய்ச்சியர் தம் சேரிக் களவின்கண்   	70

2781  துன்னு படல் திறந்து புக்கு தயிர் வெண்ணெய்      
தன் வயிறு ஆர விழுங்க கொழுங் கயல் கண்
மன்னு மடவோர்கள் பற்றி ஓர் வான் கயிற்றால்
பின்னும் உரலோடு கட்டுண்ட பெற்றிமையும்  	71

2782   அன்னது ஓர் பூதமாய் ஆயர் விழவின்கண்
துன்னு சகடத்தால் புக்க பெருஞ் சோற்றை    	72

2783  முன் இருந்து முற்ற தான் துற்றிய தெற்றெனவும்
மன்னர் பெருஞ் சவையுள் வாழ் வேந்தர் தூதனாய்த்   	73

2784  தன்னை இகழ்ந்து உரைப்ப தான் முன நாள் சென்றதுவும்
மன்னு பறை கறங்க மங்கையர் தம் கண் களிப்ப   	74

2785  கொல் நவிலும் கூத்தனாய் பேர்த்தும் குடம் ஆடி
என் இவன் என்னப்படுகின்ற ஈடறவும்    	75

2786  தென் இலங்கையாட்டி அரக்கர் குலப் பாவை
மன்னன் இராவணன் தன் நல் தங்கை வாள் எயிற்றுத்        	76

2787  துன்னு சுடு சினத்துச் சூர்ப்பணகா சோர்வு எய்தி
பொன் நிறம் கொண்டு புலர்ந்து எழுந்த காமத்தால்   	77

2788  தன்னை நயந்தாளைத் தான் முனிந்து மூக்கு அரிந்து
மன்னிய திண்ணெனவும் வாய்ந்த மலை போலும்   	78

2789  தன் நிகர் ஒன்று இல்லாத தாடகையை மா முனிக்கா     
தென் உலகம் ஏற்றுவித்த திண் திறலும் மற்று இவைதான்   	79 
 
2790  உன்னி உலவா உலகு அறிய ஊர்வன நான்
முன்னி முளைத்து எழுந்து ஓங்கி ஒளி பரந்த
மன்னிய பூம் பெண்ணை மடல்        	80
 ------------



This file was last updated on 6 Sept. 2018.
Feel free to send the corrections to the webmaster. 


