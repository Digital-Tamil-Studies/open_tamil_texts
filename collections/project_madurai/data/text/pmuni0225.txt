 







periya purANam of cEkkizAr, part 2 (in tamil script, Unicode/UTF-8 format)


 சேக்கிழார் அருளிய  

  திருத்தொண்டர் புராணம் என்ற பெரிய புராணம் 

இரண்டாம்  காண்டம் - சருக்கம்  6 

 (வம்பறா வரிவண்டுச் சருக்கம்)

6.1  திருஞான சம்பந்த சுவாமிகள் புராணம்  -இரண்டாம் பகுதி (2599 -3154) 
periya purANam of cEkkizAr

Canto 2, Carukkam -6 part 2 

 (vampaRA varivaNTuc carukkam) 

 In tamil script, unicode/UTF-8 format
 

Acknowledgements: 

Our Sincere thanks go to Dr. Thomas Malten and Colleagues of the Univ. of Koeln, Germany 

for providing us with the transliterated/romanized version of the etext and giving us permission 

to release the TSCII version as part of Project Madurai etext collections. 

TSCII proof reading by tiruciRRampalam aRakaTTaLai, Kovilpatti, Tamilnadu. 

Preparation of HTML and PDF versions: Dr. K. Kalyanasundaram,  Lausanne, Switzerland.

This webpage presents the Etext in Tamil script but in Unicode encoding.

To view the Tamil text correctly you need to set up the following: 

i). You need to have Unicode fonts containing Tamil Block (Latha,

Arial Unicode MS, TSCu_Inaimathi, Code2000, UniMylai,...) installed on your computer 

and the OS capable of rendering Tamil Scripts (Windows 2000 or Windows XP). 



ii)Use a browser that is capable of handling UTF-8 based pages

(Netscape 6, Internet Explorer 5, FireFox Mozilla,..) with the Unicode Tamil font chosen as the default font for the UTF-8 char-set/encoding view. 


Project Madurai is an open, voluntary, worldwide initiative devoted to preparation 

of electronic texts of tamil literary works and to distribute them free on the Internet. 

Details of Project Madurai are available at the website

http://www.projectmadurai.org/
You are welcome to freely distribute this file, provided this header page is kept intact.


 

 சேக்கிழார் அருளிய திருத்தொண்டர் புராணம்  

 என்ற பெரிய புராணம் -முதற் காண்டம் 

 6. வம்பறா வரிவண்டுச் சருக்கம் - முதல் பகுதி  
 6.1  திருஞான சம்பந்த சுவாமிகள் புராணம்

இரண்டாம் பகுதி (2599 -3154) 




திருச்சிற்றம்பலம் 



2599 

 திரு மடப் புறச் சுற்றினில் தீய பாதகத்தோர்       	

 மருவுவித்த அத்தொழில் வெளிப்படுதலும் மறுகிப்    	

 பரிசனத்தவர் பதைப் பொரும் சிதைத்து நீக்கி    	

 அருகர் இத்திறம் புரிந்தமை தெளிந்து சென்று அணைவார்       6.1.701
  

2600  கழுமலப் பதிக் கவுணியர் கற்பகக் கன்றைத்   	

 தொழுது நின்ற அமண் குண்டர் செய் தீங்கினைச் சொன்ன       	

 பொழுது மாதவர் துயிலும் இத்திரு மடப் புறம்பு     	

 பழுது செய்வதோ பாவிகாள் எனப் பரிந்து அருளி   6.1.702
  

2601   என் பொருட்டு அவர் செய்த தீங்கு ஆயினும் இறையோன்  	

 அன்பருக்கு எய்துமோ என்று பின்னையும் அச்சம்       	

 முன்புற பின்பு முனிவுற முத்தமிழ் விரகர் 	

 மன் புரக்கும் மெய்ம்முறை வழு என மனம் கொண்டார்    6.1.703
  

2602   வெய்ய தீங்கு இது வேந்தன் மேற்று எனும் விதி முறையால்	

 செய்யனே திரு ஆலவாய் எனும் திருப்பதிகம்       	

 சைவர் வாழ் மடத்து அமணர்கள் இட்ட தீத் தழல் போய்ப்       	

 பையவே சென்று பாண்டியற்கு ஆக எனப் பணித்தார்     6.1.704
  

2603  பாண்டிமா தேவியார் தமது பொற்பில்  
   பயிலும் நெடு மங்கல நாண் பாதுகாத்தும் 	

 ஆண் தகையார் குலச் சிறையார் அன்பினாலும்  
   அரசன் பால் அபராதம் உறுதலாலும் 	

 மீண்டும் சிவ நெறி அடையும் விதியினாலும்  
   வெண்ணீறு வெப்பு அகலப் புகலி வேந்தர் 	

 தீண்டி இடப் பேறு உடையன் ஆதலாலும்  
   தீப்பிணி பையவே செல்க என்றார்   	 6.1.705
  

2604  திருந்து இசைப் பதிகம் தொடை திரு ஆல வாயின்     	

 மருந்தினைச் சண்பை மன்னவர் புனைந்திட அருளால்    	

 விரிந்த வெம் தழல் வெம்மை போய்த் தென்னனை மேவிப்      	

 பெருந்தழல் பொதி வெதுப்பு எனப் பெயர் பெற்றதன்றே	 6.1.706
  

2605  செய்ய மேனியர் திருமகனார் உறை மடத்தில் 	

 நையும் உள்ளத்தராய் அமண் கையர் தாம் நணுகிக்     	

 கையினால் எரி இட உடன் படும் எல்லி கரப்ப     	

 வெய்யவன் குண கடல் இடை எழுந்தன மீது  	 6.1.707
  

2606   இரவு பாதகர் செய்த தீங்கு இரவி தன் மரபில்       	

 குரவ ஓதியார் குலச் சிறை யாருடன் கேட்டுச்      	

 சிவபுரப் பிள்ளை யாரை இத் தீயவர் நாட்டு      	

 வரவழைத்த நாம் மாய்வதே என மனம் மயங்கி       6.1.708
  

2607  பெருகும் அச்சமோடும் ஆருயிர் பதைப்பவர் பின்பு       	

 திரு மடப்புறம் மருங்கு தீது இன்மையில் தெளிந்து   	

 கரும் உருட்ட மண்கையர் செய்தீங்கு இது கடைக்கால்   	

 வருவது எப்படியாம் என மனம் கொளும் பொழுது       6.1.709
  

2608  அரசனுக்கு வெப்பு அடுத்தது என்று அருகு கஞ்சுகிகள்       	

 உரை செயப் பதைத்து ஒரு தனித் தேவியார் புகுத   	

 விரைவும் அச்சமும் மேல் கொளக் குலச்சிறையாரும்   	

 வரை செய் பொன்புய மன்னவன் மருங்கு வந்து அணைந்தார் 6.1.710
  

2609  வேந்தனுக்கு மெய் விதிர்ப்புற வெதுப்புறும் வெம்மை      	

 காந்து வெந்தழல் கதும் என மெய் எலாம் கவர்ந்து    	

 போந்து மாளிகை புறத்து நின்றார்களும் புலர்ந்து    	

 தீந்து போம்படி எழுந்தது விழுந்துடல் திரங்க       6.1.711
  

2610  உணர்வும் ஆவியும் ஒழிவதற்கு ஒரு புடை ஒதுங்க 	

 அணையல் உற்றவர் அருகு தூரத்து இடை அகலப்	

 புணர் இளம் கதலிக் குருத்தொடு தளிர் புடையே     	

 கொணரினும் சுருக்கொண்டு அவை நுண்துகள் ஆக      6.1.712
  

2611  மருத்து நூலவர் தங்கள் பல் கலைகளில் வகுத்த  	

 திருத்தகும் தொழில் யாவையும் செய்யவும் மேல் மேல் 	

 உருத்து எழுந்த வெப்பு உயிரையும் உருக்குவது ஆகக்    	

 கருத்து ஒழிந்து உரை மறந்தனன் கௌரியர் தலைவன்  6.1.713
  

2612  ஆனவன் பிணி நிகழ்வுழி அமணர்கள் எல்லாம் 	

 மீனவன் செயல் கேட்டலும் வெய்து உயிர்த்து அழிந்து  	

 போன கங்குலில் புகுந்தது இன் விளைவு கொல் என்பார்	

 மான முன் தெரியா வகை மன்னன் மாட்டு அணைந்தார்  	6.1.714
  

2613  மால் பெருக்கும் சமண்கையர் மருங்கு சூழ்ந்து  
   வழுதி நிலை கண்டு அழிந்து வந்த நோயின் 	

 மூல நெறி அறியாதே தங்கள் தெய்வ மொழி நவில்  
   மந்திரம் கொண்டு முன்னும் பின்னும் 	

 பீலிகொடு தை வருதற்கு எடுத்த போது பிடித்த  
   பீலிகள் பிரம்பினோடும் தீந்து    	

 மேல் எரியும் பொறி சிதறி வீழக் கண்டு வெப்பின்  
   அதிசயம் நோக்கி வெருவல் மிக்கார் 	6.1.715
  

2614   கருகிய மாசு உடையக்கைத் தீயோர் தங்கள்  
   கை தூங்கு குண்டிகை நீர் தெளித்துக்காவாய்    	

 அருகனே அருகனே என்று என்று ஓதி அடல் வழுதி  
   மேல் தெளிக்க அந்நீர்ப் பொங்கிப் 	

 பெருகும் எரி தழல் சொரிந்த நெய் போல் ஆகி  
   பேர்த்தும் ஒரு தழல் அதன் மேல் பெய்தாற் போல 	

 ஒருவரும் இங்கு இருமருங்கும் இராது போம் என்று  
   அமணரைப் பார்த்து உரைத்த அரசன் உணர்வு சோர்ந்தான்6.1.716
  

2615  பாண்டி மாதேவியாரும் பயம் எய்தி அமைச்சர் பாரம்    	

 பூண்டவர் தம்மை நோக்கிப் புகலியில் வந்து நம்மை  	

 ஆண்டு கொண்டவர் பால் கங்குல் அமணர் தாம் செய்த தீங்கு      	

 மூண்டவாறு இனையது ஆகி முடிந்ததோ என்று கூற      	6.1.717
  

2616  கொற்றவன் அமைச்சராம் குலச்சிறையாரும் தாழ்ந்து      	

 மற்று இதன் கொடுமை இந்த வஞ்சகர் மதில்கள் மூன்றும் 	

 செற்றவர் அன்பர் தம்பால் செய்தது ஈங்கு அரசன் பாங்கு	

 முற்றியது இவர்கள் தீர்க்கின் முதிர்வதே ஆவது என்பார்       6.1.718
  

2617  இரு திறத்தவரும் மன்னன் எதிர் பணிந்து இந்த வெப்பு    	

 வரு திறம் புகலி வந்த வள்ளலார் மதுரை நண்ண     	

 அருகர்கள் செய்த தீய அனுசிதம் அதனால் வந்து     	

 பெருகியது இதற்குத் தீர்வு பிள்ளையார் அருளே என்று 	6.1.719
  

2618  காயமும் மனமும் மாசு கழுவுதல் செய்யார் செய்யும்       	

 மாயமும் இந்த நோயை வளர்ப்பதே வளர் வெண் திங்கள்	

 மேய வேணியர்பால் ஞானம் பெற்றவர் விரும்பி நோக்கில்     	

 தீய இப்பிணியே அன்றி இப் பிறவியும் தீரும் என்றார்      6.1.720
  

2619   மீனவன் செவியின் ஊடு மெய் உணர்வளிப்போர் கூற     	

 ஞான சம்பந்தர் என்னும் நாம மந்திரமும் செல்ல     	

 ஆன போது அயர்வு தன்னை அகன்றிட அமணர் ஆகும்    	

 மானம் இல்லவரைப் பார்த்து மாற்றம் ஒன்று உரைக்கல் உற்றான்      6.1.721
  

2620  மன்னவன் அவரை நோக்கி மற்று இவர் செய்கை எல்லாம்   	

 இன்னவாறு எய்து நோய்க்கே ஏது ஆயின என்று எண்ணி  	

 மன்னிய சைவ நீதி மா மறைச் சிறுவர் வந்தால்   	

 அன்னவர் அருளால் இந்நோய் அகலுமேல் அறிவேன் என்றான்         6.1.722
  

2621  என்று முன் கூறிப் பின்னும் யான் உற்ற பிணியைத் தீர்த்து 	

 வென்றவர் பக்கம் சேர்வன் விரகு உண்டேல் அழையும் என்ன       	

 அன்று அவர் உவகை பொங்கி ஆர்வத்தால் அணையை நூக்கிச்      	

 சென்ற நீர் வெள்ளம் போலும் காதல் வெள்ளத்தில் செல்வார்      6.1.723
  

2622  பாய் உடைப் பாதகத்தோர் திரு மடப் பாங்கு செய்த    	

 தீவினைத் தொழிலை நோக்கி உள் அழி திரு உள்ளத்தான்    	

 மேய அத்துயரம் நீங்க விருப்புறு விரைவினோடு    	

 நாயகப் பிள்ளையார் தம் நற்பதம் பணிவார் ஆகி     6.1.724
  

2623  மன்னவன் இடும்பை தீர மற்று அவன் பணி மேல் கொண்டே  	

 அன்னமென் நடையினாரும் அணிமணிச் சிவிகை ஏறி  	

 மின் இடை மடவார் சூழ வேல் படை அமைச்சனாரும்   	

 முன் அணைந்து ஏகச் சைவ முதல்வனார் மடத்தைச் சார்ந்தார்        6.1.725
  

2624  திருமடம் சாரச் சென்று சேயரிக் கண்ணினார் முன்      	

 வருபரி இழிந்து நின்ற அமைச்சனார் வந்த பான்மை  	

 சிரபுர பிள்ளையார்க்கு விண்ணப்பம் செய்வீர் என்னப் 	

 பரிசனத்தவரும் புக்கு பதம் அறிந்து உணர்த்து கின்றார்	  6.1.726
  

2625   பாண்டி மாதேவியாரும் பரிவுடை அமைச்சனாரும்       	

 ஈண்டும் வந்து அணைந்தார் என்று விண்ணப்பம் செய்ய சண்பை       	

 ஆண் தகையாரும் ஈண்ட அழையும் என்று அருளிச் செய்ய  	

 மீண்டு போந்து அழைக்கப் புக்கார் விரை உறும் விருப்பின் மிக்கார்        6.1.727
  

2626  ஞானத்தின் திரு உருவை நான் மறையின் தனித் துணையை  	

 வானத்தின் மிசை அன்றி மண்ணில் வளர் மதிக் கொழுந்தைத்    	

 தேன் நக்க மலர்க் கொன்றைச் செஞ் சடையார் சீர் தொடுக்கும்  	

 கானத்தின் எழுபிறப்பைக் கண் களிப்பக் கண்டார்கள்    6.1.728
  

2627  கண்ட பொழுது அமண் கொடியோர் செய்த கடும் தொழில் நினைந்தே  	

 மண்டிய கண் அருவி நீர் பாய மலர்க் கை குவித்துப்  	

 புண்டரிகச் சேவடிக் கீழ்ப் பொருந்த நில முற விழுந்தார்     	

 கொண்ட குறிப் போடும் நெடிது உயிர்த்த கொள்கையராய்        6.1.729
  

2628   உரை குழறி மெய்ந் நடுங்கி ஒன்றும் அறிந்திலர் ஆகித்  	

 தரையின் மிசைப் புரண்டு அயந்து சரண கமலம் பற்றிக்	

 கரையில் கவலைக் கடலுக்கு ஓர் கரை பற்றினால் போன்று      	

 விரைவுறு மெய் அன்பினால் விடாது ஒழிவார் தமைக்கண்டு        6.1.730
  

2629  அருமறை வாழ் பூம்புகலி அண்ணலார் அடி பூண்ட  	

 இருவரையும் திருக்கையால் எடுத்து அருளித் தேற்றிடவும்	

 தெரு மந்து தெளியாதார் தமை நோக்கிச் சிறப்பு அருளிச்    	

 திருவுடையீர் உங்கள் பால் தீங்கு உளதோ என வினவ	  6.1.731
  

2630  வெஞ்சமணர் முன் செய்த வஞ்சனைக்கு மிக அழிந்தே      	

 அஞ்சினோம் திருமேனிக்கு அடாது என்றே அது தீந்தோம்      	

 வஞ்சகர் மற்று அவர் செய்த தீத்தொழில் போய் மன்னவன் பால்  	

 எஞ்சல் இலாக் கொடுவிதுப்பாய் எழா நின்றது எனத் தொழுது      6.1.732
  

2631   வெய்ய தொழில் அமண் குண்டர் விளைக்க வரும் வெதுப்பவர் தாம்    	

 செய்யும் மதி மாயைகளால் தீராமைத் தீப்பிணியால்	

 மையல் உறு மன்னவன் முன் மற்று அவரை வென்று அருளில் 	

 உய்யும் எமது உயிரும் அவன் உயிரும் என உரைத்தார்கள்	  6.1.733
  

2632 என்று அவர் உரைத்த போதில் எழில் கொள் பூம் புகலி வேந்தர்    	

 ஒன்றும் நீர் அஞ்ச வேண்டா உணர்வு இலா அமணர் தம்மை	

 இன்று நீர் உவகை எய்த யாவரும் காண வாதில்     	

 வென்று மீனவனை வெண் நீறு அணிவிப்பன் விதியால் என்றார்   	  6.1.734
  

2633 மொழிந்து அருள அது கேட்டு முன் இறைஞ்சி முகம் மலர்வார்	

 அழுந்தும் இடர்க் கடல் இடை நின்று அடியோமை எடுத்து அருள     	

 செழும் தரளச் சிவிகையின் மேல் தென்னாடு செய்தவத்தால்     	

 எழுந்து அருளப் பேறு உடையேம் என் பெறோம் எனத் தொழலும்      6.1.735
  

2634  ஆவதும் அழிவும் எல்லாம் அவர் செயல் அமணர் ஆகும்     	

 பாவ காரிகளை நோக்கும் பழுது உடன் நீங்க வெல்லச்	

 சேவுயர் கொடியினார் தம் திரு உள்ளம் அறிவேன் என்று       	

 பூவலர் பொழில் சூழ் சண்பைப் புரவலர் போதுகின்றார்	  6.1.736
  

2635 வையகம் உய்ய வந்த வள்ளலார் மடத்தினின்று  	

 மெய்யணி நீற்றுத் தொண்டர் வெள்ளமும் தாமும் போந்து	

 கை இணை தலையின் மீது குவிய கண் மலர்ச்சி காட்டச்       	

 செய்யவார் சடையார் மன்னும் திரு ஆல வாயுள் புக்கார்	  6.1.737
  

2636 நோக்கிட விதி இலாரை நோக்கி யான் வாது செய்யத்	

 தீக் கனல் மேனியானே திருவுளமே என்று எண்ணில்   	

 பாக்கியப் பயனாய் உள்ள பால் அறா வாயர் மெய்மை 	

 நோக்கி வண் தமிழ் செய் மாலைப் பதிகம் தான் நுவலல் உற்றார்	  6.1.738
  

2637 கான் இடை ஆடுவாரைக் காட்டு மா உரி முன் பாடித்     	

 தேன் அலர் கொன்றையார் தம் திருவுளம் நோக்கிப் பின்னும்    	

 ஊனமில் வேத வேள்வி என்று எடுத்துத் துரையின் மாலை	

 மானமில் அமணர் தம்மை வாதில் வென்று அழிக்கப்பாடி	  6.1.739
  

2638 ஆலமே அமுதம் ஆக உண்டு வானவர்க்கு அளித்துக்	

 காலனை மார்க் கண்டர்க்காக் காய்ந்தனை அடியேற்கு இன்று       	

 ஞலம் நின் புகழே ஆக வேண்டும் நான் மறைகள் ஏத்தும் 	

 சீலமே  ஆலவாயில் சிவ பெருமானே என்றார்     	  6.1.740
  

2639 நாதர் தம் அருள் முன்பெற்று நாடிய மகிழ்ச்சி பொங்கப்  	

 போதுவார் பணிந்து போற்றி விடை கொண்டு புனித நீற்று    	

 மேதகு கோலத்தோடும் விருப்புறு தொண்டர் சூழ     	

 மூது எயில் கபாடம் நீடு முதல் திரு வாயில் சார்ந்தார்        6.1.741
  

2640 அம் மலர்க் குழலினார்க்கும் அமைச்சர்க்கும் அருள வேண்டிச்  	

 செம் மணிப் பலகை முத்தின் சிவிகை மேல் கொண்ட போதில்  	

 எம் மருங்கிலும் தொண்டர் எடுத்த ஆர்ப்பு எல்லை இன்றி	

 மும்மை நீடு உலகம் எல்லாம் முழுதுடன் நிறைந்தது அன்றே       6.1.742
  

2641 பல்லிய நாதம் பொங்கப் படர் திருநீற்றின் சோதி   	

 நல் ஒளி வட்டம் ஆகி நண்ணி மேல் வருவது என்ன    	

 வில் வளர் தரளக் கோவை வெண்குடை நிழற்ற வெவ்வேறு       	

 எல்லையில் முத்தின் தாளம் தாரை சங்கு எங்கும் ஓத  	  6.1.743
  

2642 கண்ணினுக்கு அணியாய் உள்ளர் எழுச்சியில் காட்சி பெற்றார்       	

 நண்ணிய சமயம் வேறு நம்பினர் எனினும் முன்பு      	

 பண்ணிய தவங்கள் என் கொல் பஞ்சவன் தஞ்சம் மேவிப் 	

 புண்ணிய மூர்த்தி வந்து மதுரையில் புகுத என்றார்      6.1.744
  

2643 தென்னவர் தேவி யாரும் திருமணிச் சிவிகை மீது     	

 பின் வர அமைச்சர் முன்பு பெரும் தொண்டர் குழத்துச் செல்லப்    	

 பொன் அணி மாட வீதி ஊடு எழுந்து அருளிப் புக்கார்	

 கன்னி நாடு உடையான் கோயில் காழி நாடு உடையப் பிள்ளை    6.1.745
  

2644 கொற்றவன் தன் பால் முன்பு குலச்சிறையார் வந்து எய்திப் 	

 பொன் தட மதில் சூழ் சண்பைப் புரவலர் வரவு கூற   	

 முன் துயர் சிறிது நீங்கி முழுமணி அணிப் பொன் பீடம்      	

 மற்றவன் முடியின் பக்கத்து இடுக என வல்லன் ஆனான்   	  6.1.746
  

2645  மந்திரி யாரைப் பின்னும் எதிர் செல மன்னன் ஏவச்    	

 சிந்தை உள் மகிழ்ந்து போந்தார் செயலை யான் சமயத்து உள்ளோர்       	

 பைந்துணர் அலங்கல் மன்னன் பரிசு கண்டு இதுவோ பண்பால்       	

 நம் தனிச் சமயம் தன்னை நாட்டு மாறு என்று பின்னும் 	  6.1.747
  

2646  நின் அற நெறியை நீயே காத்து அருள் செய்தி ஆகில்  	

 அன்னவர் தம்மை இங்கே அழைத்தனை அவரும் யாமும்    	

 முன் உற ஒக்கத் தீர்க்க மொழிந்து மற்று அவரால் தீர்ந்தது    	

 என்னினும் யாமும் தீர்த்தோம் ஆகவும் இசைவாய் என்றார்         6.1.748
  

2647 பொய் தவம் ஆகக் கொண்ட புன் தலைச் சமணர் கூறச்     	

 செய்தவப் பயன் வந்து எய்தும் செவ்வி முன் உறுதலாலே 	

 எய்திய தெய்வச் சார்வால் இரு திறத்தீரும் தீரும்  	

 கைதவம் பேசமாட்டேன் என்று கைதவனும் சொன்னான்     6.1.749
  

2648  என்று அவன் உரைப்பக் குண்டர் எண்ணம் கெட்டு இருந்த எல்லைத்	

 தென் தமிழ் நாடு செய்த செய்தவக் கொழுந்து போல்வார்      	

 வன் தனிப் பவன முன்னர் வாயிலுள் அணைந்து மாடு    	

 பொன் திகழ் தரளப் பத்திச் சிவிகை நின்று இழிந்து புக்கார் 	  6.1.750
  

2649  குலச்சிறையார் முன்பு எய்த கொற்றவன் தேவியாரும்     	

 தலத்திடை இழிந்து சென்றார் தண் தமிழ் நாட்டு மன்னன்       	

 நிலத்து இடை வானின் நின்று நீள் இருள் நீங்க வந்த	

 கலைச் செழும் திங்கள் போலும் கவுணியர் தம்மைக் கண்டார்     6.1.751
  

2650  கண்ட அப்பொழுதே வேந்தன் கை எடுத்து எய்த நோக்கித்  	

 தண்டுணர் முடியின் பாங்கர்த் தமனிய பீடம் காட்ட   	

 வண் தமிழ் விரகர் மேவி அதன் மிசை இருந்தார் மாயை      	

 கொண்டவல் அமணர் எல்லாம் குறிப்பினுள் அச்சம் கொண்டார்       6.1.752
  

2651  செழியனும் பிள்ளையார் தம் திருமேனி காணப் பெற்று   	

 விழி உற நோக்கல் ஆலே வெம்மை நோய் சிறிது நீங்கி    	

 அழிவுறு மன நேர் நிற்க அந்தணர் வாழ்வை நோக்கிக்	

 கெழுவுறு பதியாது என்று விருப்புடன் கேட்ட போது     6.1.752
  

2652   பொன்னி வளம் தரு நாட்டுப் புனல் பழனப் புறம் பணை சூழ்	

 கன்னி மதில் கழுமலம் நாம் கருதும் ஊர் எனச் சிறந்த	

 பன்னிரண்டு பெயர் பற்றும் பரவிய சொல் திருப்பதிகம்       	

 தென்னவன் முன்பு அருள் செய்தார் திருஞான சம்பந்தர்  	  6.1.754
  

2653  பிள்ளையார் செம் பொன் மணிப் பீடத்தில் இருந்த பொழுது       	

 உள்ள நிறை பொறாமையினால் உழை இருந்த கார் அமணர்      	

 கொள்ளும் மனத்திடை அச்சம் மறைத்து முகம் கோபத்தீத்       	

 துள்ளி எழும் எனக் கண்கள் சிவந்து பல சொல்லுவார்  	  6.1.755
  

2655  காலை எழும் கதிரவனைப் புடை சூழும் கருமுகில் போல்   	

 பீலி சேர் சமண் கையர் பிள்ளையார் தமைச் சூழ்வார்	

 ஏலவே வாதினால் வெல்வதனுக்கு எண்ணித் தாங்கு     	

 கோலுநூல் எடுத்து ஓதித் தலை திமிர்ப்பக் குரைத்தார்கள்        6.1.756
  

2655   பிள்ளையார் அது கோளாப் பேசுக நும் பொருள் எல்லை   	

 உள்ளவாறு என்று அருள ஊத்தைவாய்ப் பறி தலையார்   	

 துள்ளி எழும் அநேகராய்ச் சூழ்ந்து பதறிக் கதற     	

 ஒள்ளிழையார் அது கண்டு பொறார் ஆகி உள் நடுங்கி 	  6.1.757
  

2656  தென்னவன் தன்னை நோக்கித் திருமேனி எளியர் போலும் 	

 இன் அருள் பிள்ளையார் மற்று இவர் உவர் எண்ணிலார்கள்	

 மன்ன நின் மயக்கம் எங்கள் வள்ளலார் தீர் நல்கும்   	

 பின்னை இவ்வமணர் மூள்வார் வல்லரேல் பேச என்றார்    6.1.758
  

2657   மாறனும் அவரை நோக்கி வருந்தநீ என்று மற்று	

 வேறு ஆவது என் கொல் என்மேல் வெப்பு ஒழித்து அருகர் நீரும்   	

 ஆறு அணி சடையினார்க்கு அன்பராம் இருவரும் நீங்கள் 	

 தேறிய தெய்வத்தன்மை என்னிடைத் தெரிப்பீர் என்றான்         6.1.759
  

2658   ஞான ஆரமுதம் உண்டார் நல்தவத் திருவை நோக்கி      	

 மானினேர் விழியினாய் கேள் மற்று எனைப் பாலன் என்று      	

 நீ நனி அஞ்ச வேண்டாம் நிலை அமணர்க்கு என்றும்   	

 யான் எளியேன் அலேன் என்று எழும் திருப்பதிகம்பாடி   6.1.760
  

2659   பெற்றியால் அருளிச் செய்த பிள்ளையார் தமக்கும் முன்னம் 	

 சுற்று நின்று அழைத்தல் ஓவா அருகர்க்கும் தென்னர் கோமான்     	

 இற்றைநாள் என்னை உற்ற பிணியை நீர் இகலித் தீரும்       	

 தெற்று எனத் தீர்த்தார் வாதில் வென்றவர் என்று செப்ப         6.1.761
  

2660  . மன்னவன் மாற்றம் கேட்டு வடிவு போல் மனத்து மாசு     	

 துன்னிய அமணர் தென்னர் தோன்றலை நோக்கி நாங்கள்	

 உன் உடம்பு அதனில் வெப்பை ஒருபுடை வாம பாகம்   	

 முன்ன மந்திரித்துத் தெய்வ முயற்சியால் தீர்த்தும் என்றார்     	  6.1.762
  

2661   யாதும் ஒன்று அறிவு இலாதார் இருள் என அணையச் சென்று  	

 வாதினில் மன்னவன் தன் வாம பாகத்தைத் தீர்ப்பார் 	

 மீது தம் பீலி கொண்டு தடவிட மேல் மேல் வெப்புத்	

 தீதுறப் பொறாது தென்னவன் சிரபுரத்தவரைப் பார்த்தான்        6.1.763
  

2662  தென்னவன் நோக்கம் கண்டு திருக்கழு மலத்தார் செல்வர்   	

 அன்னவன் வலப்பால் வெப்பை ஆலவாய் அண்ணல் நீறே   	

 மன்னும் மந்திரமும் ஆகி மருந்துமாய் தீர்ப்பது என்று  	

 பன்னிய மறைகள் ஏத்திப் பகர் திருப்பதிகம் பாடி  	  6.1.764
  

2663  திருவளர் நீறு கொண்டு திருக்கையால் தடவத் தென்னன்   	

 பொருவரு வெப்பு நீங்கிப் பொய்கையில் குளிர்ந்தது அப்பால்   	

 மருவிய இடப்பால் மிக்க அழல் என மண்டு தீப்போல்   	

 இருபுடை வெப்பும் கூடி இடம் கொளாதுஎன்னப் பொங்க	     6.1.765
  

2664  உறி உடைக் கையர் பாயின் உருக்கையர் நடுக்கம் எய்தி  	

 செறி மயில் பீலி தீய தென்னவன் வெப்பு உறு தீத்தம்மை    	

 ஏறிய மாகடலும் கன்றி அருகு விட்டு ஏற நிற்பார்  	

 அறிவுடையாரை ஒத்தார் அறிவு இலா நெறியில் நின்றார்       6.1.766
  

2665  பலர் தொழும் புகலி மன்னர் ஒரு புடை வெப்பைப் பாற்ற  	

 மலர்தலை உலகின்மிக்கார் வந்து அதிசயத்துச் சூழ   	

 இலகு வேல் தென்னன் மேனி வலம் இடம் எய்தி நீடும் 	

 உலகினில் தண்மை வெம்மை ஒதுங்கினால் ஒத்தது அன்றே	6.1.767
  

2666  மன்னவன் மொழிவான் என்னே மதித்த இக் காலம் ஒன்றில் 	

 வெம் நரகு ஒரு பால் ஆகும் வீட்டு இன்பம் ஒரு பால் ஆகும்      	

 துன்னு நஞ்சு ஒரு பால் ஆகும் சுவை அமுது ஒரு பால் ஆகும்	

 என் வடிவு ஒன்றில் உற்றேன் இரு திறத்து இயல்பும் என்பான்      	6.1.768
  

2667   வெந்தொழில் அருகர் தோற்றீர் என்னை விட்டு அகல நீங்கும்     	

 வந்து எனை உய்யக் கொண்ட மறைக்குல வள்ளலாரே    	

 இந்த வெப்பு அடைய நீங்க எனக்கு அருள் புரிவீர் என்று       	

 சிந்தையால் தொழுது சொன்னான் செல் கதிக்கு அணியன் ஆனான்  	6.1.769
  

2668  திருமுகம் கருணை காட்டத் திருக்கையால் நீறு காட்டிப்   	

 பெருமறை துதிக்கும் ஆற்றால் பிள்ளையார் போற்றிப் பின்னும்   	

 ஒருமுறை தடவ அம் கண் ஒழிந்து வெப்பு அகன்று பாகம் 	

 மருவு தீப் பிணியும் நீங்கி வழுதியும் முழுதும் உய்ந்தான்    6.1.770
  

2669   கொற்றவன் தேவியாரும் குலச்சிறையாரும் தீங்கு       	

 செற்றவர் செய்ய பாத தாமரை சென்னி சேர்த்துப்   	

 பெற்றனம் பெருமை இன்று பிறந்தனம் பிறவா மேன்மை 	

 உற்றனன் மன்னன் என்றே உளம் களித்து உவகை மிக்கார்	6.1.771
  

2670  மீனவன் தன் மேல் உள்ள வெப்பு எலாம் உடனே மாற     	

 ஆன பேர் இன்பம் எய்தி உச்சி மேல் அங்கை கூப்பி  	

 மானம் ஒன்று இல்லார் முன்பு வன் பிணி நீக்க வந்த  	

 ஞான சம்பந்தர் பாதம் நண்ணி நான் உய்ந்தேன் என்றான்	6.1.772
  

2671   கந்து சீறும் மால் யானை மீனவர் கருத்து நேர்	

 வந்து வாய்மை கூற மற்று மாசு மேனி நீசர் தாம்   	

 முந்த மந்திரத்து விஞ்சை முற்றும் எஞ்ச அஞ்சியே    	

 சிந்தை செய்து கைவரும் திறம் தெரிந்து தேடுவார்  	6.1.773
  

2672  சைவமைந்தர் சொல்லின் வென்றி சந்த இன் சொல் மாலையால்      	

 கைதவன் தன் வெப்பு ஒழிந்த தன்மை கண்டு அறிந்தனம் 	

 மெய் தெரிந்த தர்க்க வாதம் வெல்லலால் ஆவது அன்று வேறு     	

 எய்து தீயின் நீரில் வெல்வது என்று தம்மில் எண்ணினார்      	6.1.774
  

2673  பிள்ளையாரும் உங்கள் வாய்மை பேசுமின்கள் என்றலும்     	

 தள்ளு நீர்மை யார்கள் வேறு தர்க்கவாதின் உத்தரம்  	

 கொள்ளும் வென்றி அன்றியே குறித்த கொள்கை உண்மைதான்     	

 உள்ளவாறு கண் புலத்தில் உய்ப்பது என்ன ஒட்டினார்    	6.1.775
  

2674  என்று வாது கூறலும் இருந்த தென்னர் மன்னனும்   	

 கன்றி என் உடம்பு ஒடுங்க வெப்புநோய் கவர்ந்த போது	

 என்றும் அங்கு ஒழித்திலீர்கள் என்னவாது உமக்கு எனச் 	

 சென்று பின்னும் முன்னும் நின்று சில்லி வாயர் சொல்லுவார்     6.1.776
  

2675   என்ன வாது செய்வது என்று உரைத்தே வினா எனச்      	

 சொன்னவாசகம் தொடங்கி ஏடு கொண்டு சூழ்ச்சியால் 	

 மன்னும் தம் பொருள் கருத்தின் வாய்மை தீட்டி மாட்டினால்      	

 வெம் நெருப்பின் வேவு உருமை வெற்றி ஆவது என்றனர் 	6.1.777
  

2676  என்ற போது மன்னன் ஒன்று இயம்பும் முன்பு பிள்ளையார்    	

 நன்று நீர் உரைத்தவாறு நாடு தீயில் ஏடுதான்     	

 வென்றிடில் பொருள் கருத்து மெய்ம்மை ஆவது என்றிரேல்	

 வன் தனிக்கை யானை மன்னன் முன்பு வம்மின் என்றனர்  	6.1.778
  

2677  அப்படிக்கு எதிர் அமணரும் அணைந்துறும் அளவில் 	

 ஒப்பில் வண்புகழ்ச் சண்பையர் காவலர் உரையால்     	

 செப்பரும் திறல் மன்னனும் திருந்து அவை முன்னர்     	

 வெப்புறும் தழல் அமைக்க என வினை ஞரை விடுத்தான் 	6.1.779
  

2678   ஏயமாந்தரும் இந்தனம் குறைத்து உடன் அடுக்கி 	

 தீ அமைத்தலும் சிகை விடும் புகை ஒழிந்து எழுந்து  	

 காயும் வெவ் அழல் கடவுளும் படர் ஒளி காட்ட      	

 ஆயும் முத்தமிழ் விரகரும் அணைய வந்து அருளி      	6.1.780
  

2679   செங்கண் ஏற்றவரே பொருள் என்று தாம் தெரித்த      	

 பொங்கு இசைத் திருப்பதிகங்கள் முறையினைப் போற்றி       	

 எங்கள் நாதனே பரம் பொருள் எனத் தொழுது எடுத்தே 	

 அங்கையால் முடி மிசைக் கொண்டு காப்பு நாண் அவிழ்த்தார்     6.1.781
  

2680  சாற்றும் மெய்ப் பொருள் தரும் திருமுறையினைத் தாமே   	

 நீற்று வண்கையால் மறித்தலும் வந்து நேர்ந்து உளதால் 	

 நால்தடம் புயத்து அண்ணலார் மருவு நள்ளாறு 	

 போற்றும் அப்பதிகம் போகம் ஆர்த்த பூண் முலையாள்  	6.1.782
  

2681   அத் திருப் பதிகத்தினை அமர்ந்து கொண்டு அருளி      	

 மைத்த வெம் கடு மிடற்று நள்ளாறரை வணங்கி      	

 மெய்த்த நல் திரு ஏட்டினைக் கழற்றி மெய்ம் மகிழ்ந்து	

 கைத் தலத்து இடைக் கொண்டனர் கவுணியர் தலைவர்   6.1.783
  

2682    நன்மை உய்க்கும் மெய்ப் பதிகத்தின் நாதன் என்று எடுத்தும்	

 என்னை ஆள் உடை ஈசன் தன் நாமமே என்றும்	

 மன்னும் மெய்ப் பொருளாம் எனக் காட்டிட வன்னி     	

 தன்னில் ஆக எனத் தளிர் இள வளர் ஒளி பாடி     	6.1.784
  

2683  செய்ய தாமரை அக இதழினும் மிகச் சிவந்த 	

 கையில் ஏட்டினைக் கைதவன் பேர் அவை காண       	

 வெய்ய தீயினில் வெற்று அரையவர் சிந்தை வேவ   	

 வையம் உய்ந்திட வந்தவர் மகிழ்ந்து முன் இட்டார்    	6.1.785
  

2684   இட்ட ஏட்டினில் எழுதிய செந்தமிழ்ப் பதிகம் 	

 மட்டுலாங்குழல் வனமுலை மலைமகள் பாகத்து 	

 அட்ட மூர்த்தியைப் பொருள் என உடைமையால் அமர்ந்து 	

 பட்ட தீயிடைப் பச்சையாய் விளங்கியது அன்றே    	6.1.786
  

2685  மையல் நெஞ்சு உடை அமணரும் தம் பொருள் வரைந்த      	

 கையில் ஏட்டினைக் கதுவு செம் தீயினில் இடுவார்   	

 உய்யுமோ இது என உறும் கவலையாம் உணர்வால்      	

 நையும் நெஞ்சினர் ஆகியே நடுங்கி நின்றிட்டார்   	6.1.787
  

2686  அஞ்சும் உள்ளத்தர் ஆகியும் அறிவிலா அமணர்  	

 வெம் சுடர்ப் பெரும் தீயினில் விழுத்திய ஏடு     	

 பஞ்சு தீ இடைப் பட்டது படக் கண்டு பயத்தால்      	

 நெஞ்சு சோரவும் பீலிகை சோர்ந்து திலர் நின்றார்6.1.788
  

2687   மான மன்னவன் அவையின் முன் வளர்த்த செந்தீயின்      	

 ஞானம் உண்டவர் இட்ட ஏடு இசைத்த நாழிகையில்    	

 ஈனம் இன்மை கண்டு யாவரும் வியப்பு உற எடுத்தார்   	

 பான்மை முன்னையில் பசுமையும் புதுமையும் பயப்ப     	6.1.789
  

2688  எடுத்த ஏட்டினை அவையின் முன் காட்டி அம் முறையில்     	

 அடுத்த வண்ணமே கோத்தலும் அதிசயித்து அரசன்     	

 தொடுத்த பீலி முன் தூக்கிய கையரை நோக்கிக்   	

 அடுத்த நீர் இட்ட ஏட்டினைக் காட்டுமின் என்றான்    	6.1.790
  

2689  அருகர் தாம் இட்ட ஏடு வாங்கச் சென்று அணையும் போதில் 	

 பெருகு தீக் கதுவ வெந்து பேர்ந்தமை கண்ட மன்னன்   	

 தருபுனல் கொண்டு செம் தீத் தணிப்பித்தான் சமணர் அங்குக்     	

 கருகிய சாம்ப ரோடும் கரி அலால் மற்று என் காண்பர்     6.1.791
  

2690  செய்வது ஒன்று அறிகிலாதார் திகைப்பினால் திரண்ட சாம்பல்     	

 கையினால் பிசைந்து தூற்றிப் பார்ப்பது கண்ட மன்னன் 	

 எய்திய நகையினோடும் ஏடு இன்னம் அரித்து காணும்  	

 பொய்யினால் மெய்யை ஆக்கப் புகுந்த நீர் போமின் என்றான்   6.1.792
  

2691    வெப்பு எனும் தீயில் யான் முன் வீடு பெற்று உய்ய நீங்கள்       	

 அப்பொழுது அழிந்து தோற்றீர் ஆதலால் அதுவாறு ஆக 	

 இப்பொழுது எரியில் இட்ட ஏடு உய்ந்தது இல்லை என்றால்       	

 துப்புர உடையீர் நீங்கள் தோற்றிலீர் போலும் என்றான்      6.1.793
  

2692  தென்னவன் நகை உட்கொண்டு செப்பிய மாற்றம் தேரார்   	

 சொன்னது பயனாகக் கொண்டு சொல்லுவார் தொடர்ந்த வாது     	

 முன்னுற இருகால் செய்தோம் முக்காலில் ஒரு கால் வெற்றி      	

 என்னினும் உடையோம் மெய்ம்மை இனி ஒன்று காண்பது என்றார்    6.1.794
  

2693  தோற்கவும் ஆசை நீங்காத் துணிவிலார் சொல்லக் கேட்டு இம்      	

 மாற்றம் என் ஆவது என்று மன்னவன் மறுத்த பின்னும்    	

 நீற்று அணி விளங்கு மேனி நிறை புகழ் சண்பை மன்னர்       	

 வேற்று வாது இனி என் செய்வது என்றலும் மேற்கோள் ஏற்பார்    	6.1.795
  

2694  நீடு மெய்ப் பொருளின் உண்மை நிலை பெறும் தன்மை எல்லாம்     	

 ஏடுற எழுதி மற்றவ் வேட்டினை யாமும் நீரும்       	

 ஓடு நீர் ஆற்றில் இட்டால் ஒழுகுதல் செய்யாது அங்கு  	

 நாடி முன் தங்கும் ஏடு நற்பொருள் பரிப்பது என்றார்  	6.1.796
  

2695  என்று அமண் கையர் கூற ஏறு சீர் புகலி வேந்தர்       	

 நன்று அது செய்வோம் என்று அங்கு அருள் செய நணுக வந்து       	

 வென்றிவேல் அமைச்சனார் தாம் வேறு இனிச் செய்யும் இவ்வாது   	

 ஒன்றினும் தோற்றார் செய்வது ஒட்டியே செய்வது என்றார்       6.1.797
  

2696  அங்கது கேட்டு நின்ற அமணரும் அவர் மேல் சென்று       	

 பொங்கிய வெகுளி கூரப் பொறாமை காரணமே ஆகத் 	

 தங்கள் வாய் சோர்ந்து தாமே தனிவாதில் அழிந்தோம் ஆகில்  	

 வெங்கழு ஏற்றுவான் இவ் வேந்தனே என்று சொன்னார்   	6.1.798
  

2697  மற்றவர் சொன்ன வார்த்தை கேட்டலும் மலய மன்னன்      	

 செற்றத்தால் உரைத்தீர் உங்கள் செய்கையும் மறந்தீர் என்று     	

 பற்றிய பொருளின் ஏடு படர் புனல் வைகை ஆற்றில்  	

 பொற்புற விடுவதற்குப் போதுவ என்று கூற 	6.1.799
  

2698   பிள்ளையார் முன்னம் பைம் பொன் பீடத்தில் இழிந்து போந்து      	

 தெள்ளு நீர்த் தரளப் பத்தி சிவிகை மேல் ஏறிச் சென்றார்   	

 வள்ளலார் அவர் தம் பின்பு மன்னன் மா ஏறிச் சென்றான்       	

 உள்ளவாறு அறிகிலாதார் உணர்வு மால் ஏறிச் சென்றார்       	6.1.800




2699 

தென்னவன் வெப்புத் தீர்ந்து செழுமணிக் கோயில் நீங்கிப்	

 பின்னுற அணைந்த போது பிள்ளையார் பெருகும் செல்வம்	

 மன்னிய மூதூர் மறுகில் வந்து அருளக் கண்டு 	

 துன்னிய மாதர் மைந்தர் தொழுது வேறு இனைய சொன்னார்      	6.1.801
  

2700    மீனவன் கொண்ட வெப்பை நீக்கி நம் விழுமம் தீர்த்த 	

 ஞான சம்பந்தர் இந்த நாயனார் காணும் என்பார்     	

 பால் நறும் குதலைச் செய்ய பவளவாய் பிள்ளையார் தாம்       	

 மான சீர்த் தென்னன் நாடு வாழ வந்து அணைந்தார் என்பார்     6.1.802
  

2701   எரியிடை வாதில் தோற்றது இவர்க்கு நம் அருகர் என்பார்       	

 புரிசடை அண்ணல் நீறே பொருள் எனக் கண்டோ ம் என்பார்      	

 பெருகு ஒளி முத்தின் பைம் பொன் சிவிகை மேல் பிள்ளையார் தாம்      	

 வரும் அழகு என்னே என்பார் வாழ்ந்தன கண்கள் என்பார் 	6.1.803
  

2702   ஏதமே விளைந்த இந்த அடிகள் மார் இயல் பால் என்பார் 	

 நாதனும் ஆல வாயில் நம்பனே காணும் என்பார்      	

 போதம் ஆவதுவும் முக்கண் புராணனை அறிவது என்பார்  	

 வேதமும் நீறும் ஆகி விரவிடும் எங்கும் என்பார்    	6.1.804
  

2703   அடிகள்மார் முகங்கள் எல்லாம் அழிந்தன பாரீர் என்பார் 	

 கொடிய வஞ்சனைகள் எல்லாம் குலைந்தன போலும் என்பார்       	

 வடிகொள் வேல் மாறன் காதல் மாறின வண்ணம் என்பார்	

 விடிவதாய் முடிந்தது இந்த வெஞ்சமணர் இருளும் என்பார் 	6.1.805
  

2704   நெருப் பினில் தோற்றார் தாங்கள் நீரிவெல்வார் களோ என்பார் 	

 இருப்பு நெஞ்சு உடையர் ஏனும் பிள்ளையார்க்கு எதிரோ என்பார்  	

 பருப் பொருள் உணர்ந்தார் தாங்கள் படுவன் பாரீர் என்பார்     	

 கருப்புடைக் கழுக்கோல் செய்தார் மந்திரியார் தாம் என்பார்   6.1.806
  

2705  ஏடுகள் வைகை தன்னில் இடுவதற்கு அணைந்தார் என்பார்   	

 ஓடும் நீருடன் செலாது நிற்குமோ ஓலை என்பார்    	

 நீடிய ஞானம் பெற்றார் நிறுத்தவும் வல்லார் என்பார் 	

 நாடு எலாம் காண இங்கு நண்ணுமா காணீர் என்பார்   6.1.807
  

2706    தோற்றவர் கழுவில் ஏறத் துணிவதே அருகர் என்பார்    	

 ஆற்றிய அருளின் மேன்மைப் பிள்ளையார்க்கு அழகு இது என்பார்   	

 நீற்றினால் தென்னன் தீங்கு நீங்கிய வண்ணம் கண்டார்	

 போற்றுவார் எல்லாம் சைவ நெறியினைப் போற்றும் என்பார்    6.1.808
  

2707  இன்னன இரண்டு பாலும் ஈண்டினர் எடுத்துச் சொல்ல	

 மின் ஒளி மணி பொன் வெண் குடை மீது போதப்   	

 பன் மணி சிவிகை தன் மேல் பஞ்சவன் நாட்டு உளோர்க்கு      	

 நன் நெறி காட்ட வந்தார் நான் மறை வாழ வந்தார் 	6.1.809
  

2708   தென் தமிழ் விளங்க வந்த திருக்கழு மலத்தான் வந்தான்  	

 மன்றுளார் அளித்த ஞான் வட்டில் வண்கையன் வந்தான்   	

 வென்றுலகு உய்ய மீளவை கையில் வெல்வான் வந்தான்  	

 என்றுபன் மணிச் சின்னங்கள் எண் திசை நெருங்கி ஏங்க	6.1.810
  

2709   பன் மணி முரசம் சூழ்ந்த பல்லியம் இயம்பப் பின்னே     	

 தென்னனும் தேவியாரும் உடன் செலத் திரண்டு செல்லும் 	

 புன் நெறி அமணர் வேறு ஓர் புடைவரப் புகலி வேந்தர்	

 மன்னிய வைகை ஆற்றின் கரை மிசை மருவ வந்தார்  	6.1.811
  

2710   கார் கெழு பருவம் வாய்ப்பக் காமுறும் மகளிர் உள்ளம்    	

 சீர் கெழு கணவன் தன்பால் விரைவு உறச் செல்லுமா போல்     	

 நீர் கெழு பௌவம் நோக்கி நிரை திரை இரைத்துச் செல்லும்  	

 பார் கெழு புகழின் மிக்க பண்புடை வைகை ஆறு     	6.1.812
  

2711  ஆற்றில் நீர் கடுக ஓடும் மருங்கு உற அரசன் நோக்கி  	

 நீற்று அணி திகழ்ந்த மேனி நிறை மதிப் பிள்ளையாரும்     	

 வேற்றுரு அருகர் நீரும் விதித்த ஏடு இடுக என்றான்  	

 தோற்றவர் தோலார் என்று முன்னுறத் துணிந்து இட்டார்கள்      6.1.813
  

2712படு பொருள் இன்றி நெல்லில் பதடி போல் உள் இலார் மெய்       	

 அடுபவர் பொருளை அத்தி நாத்தி என்று எழுதி ஆற்றில்       	

 கடுகிய புனலைக் கண்டும் அவாவினால் கையில் ஏடு   	

 விடுதலும் விரிஅந்து கொண்டு வேலை மேல் படர்ந்தது அன்றே    	6.1.814
  

2713ஆறு கொண்டு ஓடும் ஏட்டைத் தொடர்ந்து எதிர் அணைப்பார் போலத்  	

 தேறு மெய் உணர்வு இலாதார் கரைமிசை ஓடிச் சென்றார்       	

 பாறும் அப்பொருள் மேல் கொண்ட பட்டிகை எட்டாது அங்கு       	

 நூறுவில் கிடைக்கு முன்னே போனது நோக்கிக் காணார்	6.1.815
  

2714 காணவும் எய்தா வண்ணம் கடலின் மேல் செல்லும் ஏடு      	

 நாணிலா அமணர் தம்மை நாட்டாற்றில் விட்டுப் போகச்       	

 சேணிடைச் சென்று நின்றார் சிதறினார் திகைத்தார் மன்னன்   	

 ஆணையில் வழுவ மாட்டாது அஞ்சுவார் அணைய மீண்டார் 	6.1.816
  

2715வேறு ஒரு செயல் இலாதார் வெரு உற்று நடுங்கித் தம்பால் 	

 ஈறு வந்து எய்திற்று என்றே மன்னவன் எதிர் வந்து எய்தி       	

 ஊறுடை நெஞ்சில் அச்சம் வெளிப்பட ஒளிப்பார் போன்று       	

 மாறு கொண்டு ஈரும் இட்டால் வந்தது காண்டும் என்றார் 	6.1.817
  

2716மாசு சேர் அமணர் எல்லாம் மதியினில் மயங்கிக் கூற   	

 ஆசிலா நெறியில் சேர்ந்த அரசனும் அவரை விட்டுத் 	

 தேசு உடைப் பிள்ளையார் தம் திருக்குறிப்பு அதனை நோக்கப்   	

 பாசுரம் பாடல் உற்றார் பர சமயங்கள் பாற       	6.1.818
  

2717தென்னவன் மாறன் தானும் சிரபுரத்துத் தலைவர் தீண்டிப்   	

 பொன் நவில் கொன்றையார் தம் திருநீறு பூசப் பெற்று       	

 முன்னை வல் வினையும் நீங்க முதல்வனை அறியும் தன்மை	

 உன்னினான் வினைகள் ஒத்துத் துலை என நிற்றலாலே  	6.1.819
  

2718 உலகியல் வேத நூல் ஒழுக்கம் என்பதும்       	

 நிலவு மெய்ந் நெறி சிவ நெறியது என்பதும்      	

 கலதி வாய் அமணர் காண்கிலார்கள் ஆயினும்       	

 பலர் புகழ் தென்னவன் அறியும் பான்மையால்	6.1.820
  

2719 அந்தணர் தேவர் ஆன் இனங்கள் வாழ்க என்று   	

 இந்த மெய்ம் மொழிப் பயன் உலகம் இன்பு உறச்     	

 சந்த வேள்விகள் முதல் சங்கரர்க்கு முன்   	

 வந்த அர்ச்சனை வழிபாடும் அன்னவாம்    	6.1.821
  

2720வேள்வி நல் பயன் வீழ் புனல் ஆவது	

 நாளும் அர்ச்சனை நல் உறுப்பு ஆதலால்    	

 ஆளும் மன்னனை வாழ்த்தியது அர்ச்சனை    	

 மூளும் மற்று இவை காக்கும் முறைமையால்   	6.1.822
  

2721 ஆழ்க தீயது என்று ஓதிற்று அயல் நெறி    	

 வீழ்க என்றது வேறு எல்லாம் அரன் பெயர் 	

 சூழ்க என்றது தொல் உயிர் யாவையும்    	

 வாழி அஞ்சு எழுத்து ஓதி வளர்கவே     	6.1.823
  

2722சொன்ன வையகமும் துயர் தீர்கவே 	

 என்னும் நீர்மை இக பரத்தில் உயர்     	

 மன்னி வாழும் உலகத்தவர் மாற்றிட     	

 முன்னர் ஞான சம்பந்தர் மொழிந்தனர்    	6.1.824
  

2722அரிய காட்சியர் என்பது அவ் வாதியைத்   	

 தெரியலாம் நிலையால் தெரியார் என  	

 உரிய அன்பினில் காண்பவர்க்கு உண்மையாம்	

 பெரிய நல் அடையாளங்கள் பேசினார்   6.1.825
  

2724 ஆயினும் பெரியார் அவர் என்பது 	

 மேய இவ் இயல்பே அன்றி விண் முதல்    	

 பாய பூதங்கள் பல் உயிர் அண்டங்கள்     	

 ஏயும் யாவும் இவர் வடிவு என்பதாம்      6.1.826
  

2725 பின்பும் ஆர் அறிவார் அவர் பெற்றியே     	

 என்பது யார் உணர்வான் எனும் சென்று எட்ட ஒணா     	

 மன்பெரும் தன்மையார் என வாழ்த்தினார்  	

 அன்பு சூழ் சண்பை ஆண் தகையார் அவர்    	6.1.827
  

2726 வெந்த சாம்பல் விரை என்பது தமது       	

 அந்தம் இல் ஒளி அல்லா ஒளி எலாம்    	

 வந்து வெம் தற மற்றப் பொடி அணி     	

 சந்த மாக் கொண்ட வண்ணமும் சாற்றினார் 	6.1.828
  

2727 தமக்குத் தந்தையர் தாய் இலர் என்பதும்      	

 அமைத்து இங்கு யாவையும் ஆங்கு அவை வீந்த போது   	

 இமைத்த சோதி அடங்கிப் பின் ஈதலால் 	

 எமக்கு நாதர் பிறப்பு இலர் என்றதாம்   	6.1.829
  

2728  தம்மையே சிந்தியார் எனும் தம்மை தான்   	

 மெய்ம்மை ஆகி விளங்கு ஒளி தாம் என  	

 இம்மையே நினைவார் தம் இருவினைப்    	

 பொய்ம்மை வல் இருள் போக்குவர் என்றதாம்	6.1.830
  

2729  எந்தையார் அவர் எவ்வகையார் கொல் என்று  	

 இந்த வாய்மை மற்ற எப்பொருள் கூற்றினும் 	

 முந்தையோரை எக் கூற்றின் மொழிவது என்று       	

 அந்தண் பூந்தராய் வேந்தர் அருளினார்    	6.1.831
  

2730ஆதி ஆட்பால் அவர்க்கு அருளும் திறம்      	

 நாதன் மாட்சிமை கேட்க நவிலுங் கால்  	

 ஓதும் எல்லை உலப்பில ஆதலின்	

 யாதும் ஆராய்ச்சி இல்லையாம் என்றதாம்  	6.1.832
  

2731அன்ன ஆதலில் ஆதியார் தாள் அடைந்து      	

 இன்ன கேட்கவே ஏற்ற கோள் பலவும்     	

 முன்னை வல் வினையும் முடிவு எய்தும் அத்   	

 தன்மையார்க்கு என்றனர் சண்பை காவலர்   	6.1.833
  

2732மன்னும் ஏதுக்களால் எனும் வாய்மைதான்       	

 அன்னது ஒப்பு வேறு இன்மையில் சங்கரன்   	

 இன்ன தன்மையை ஏது எடுத்துக் காட்டு     	

 அன்ன ஆற்றால் அளப்பு இலன் என்றதாம்    	6.1.834
  

2733தோன்று காட்சி சுடர் விட்டு உளன் என்பது   	

 ஆன்ற அங்கிப் புறத்து ஒளியாய் அன்பில்  	

 ஊன்ற உள் எழும் சோதியாய் நின்றனன்   	

 ஏன்று காண்பார்க்கு இது பொருள் என்ற தாம்	6.1.835
  

2734 மாதுக்கம் நீக்கல் உறுவீர் மனம் பற்றும் என்பது       	

 ஆதிச் சுடர்ச் சோதியை அன்பின் அகத்துள் ஆக்கிப்  	

 போதித்த நோக்கு உற்று ஒழியாமல் பொருந்தி வாழ்ந்து      	

 போதித்த பந்தப் பிறப்பின் நெறி பேர்மின் என்றாம்       	6.1.836
  

2735 ஈண்டு சாதுக்கள் என்று எடுத்து ஓதிற்று      	

 வேண்டும் வேட்கைய எல்லாம் விமலர்தாள்  	

 பூண்ட அன்பினில் போற்றுவீர் சார்மின் என்று      	

 ஆண்ட சண்பை அரசர் அருளினார்	6.1.837
  

2736 ஆடும் எனவாம் திருப்பாட்டின் அமைத்த மூன்றும் 	

 நீடும் புகழோ பிறர் துன்பம் நீத்தற்கோ என்று    	

 தேடும் உணர்வீர் உலகுக்கு இவை செய்த ஈசர்       	

 கூடும் கருணைத் திறம் என்றனர் கொள்கை மேலோர்   	6.1.838
  

2737கருதும் கடிசேர்ந்த என்னும் திருப் பாட்டில் ஈசர்	

 மருவும் பெரும் பூசை மறுத்தவர்க் கோறல் முத்தி     	

 தரு தன்மையது ஆதல் சண்ணீசர் தம் செய்கை தக்கோர் 	

 பெரிதும் சொலக் கேட்டனம் என்றனர் பிள்ளையார் தாம்       6.1.839
  

2738 வேத முதல்வன் எனும் மெய்த் திருப்பாட்டினினேர்       	

 ஆதி உலகோர் இடர் நீங்கிட ஏத்த ஆடும்	

 பாதம் முதலாம் பதிணெண் புராணங்கள் என்றே       	

 ஓது என்று உரை செய்தனர் யாவும் ஓதாது உணர்ந்தோர் 	6.1.840
  

2739  பாவுற்ற பார் ஆழி வட்டத் திருப்பாட்டின் உண்மை      	

 காவல் தொழிலான் எனும் கண்ணனும் காவல் பெற்றது   	

 யாவர்க்கும் மேல் ஆய ஈசன் அருள் ஆழி பெற்று      	

 மேவுற்ற சீர் உற்றது என்றனர் வேத வாயர்	6.1.841
  

2740மாலா யவன் என்ன வரும் திருப்பாட்டில் மாலும்	

 தோலா மறை நான்முகனும் தொடர்வாம் அமரர்      	

 ஏலா வகை சுட்ட நஞ்சு உண்டு இறவாமை காத்த      	

 மேலாம் கருணைத் திறம் வெம் குருவேந்தர் வைத்தார்  	6.1.842
  

2741 ஆன அற்று அன்றி என்ற அத்திருப் பாட்டில் கூடல்       	

 மா நகரத்துச் சங்கம் வைத்தவன் தேற்றத் தேறா     	

 ஈனர்கள் எல்லைக் கிட்ட ஏடு நீர் எதிர்ந்து செல்லில்	

 ஞானம் ஈசன் பால் அன்பே என்றனர் ஞானம் உண்டார்   	6.1.843
  

 2742 வெறியார் பொழில் சண்பையர் வேந்தர் மெய்ப் பாசுரத்தைக்       	

 குறி ஏறிய எல்லை அறிந்து கும்பிட்டேன் அல்லேன்   	

 சிறியேன் அறிவுக்கு அவர் தந்து திருப்பாதம் தந்த  	

 நெறியே சிறிது யான் அறி நீர்மை கும்பிட்டேன் அன்பால்    	6.1.844
  

2743  அலரும் விரை சூழ் பொழில் காழியுள் ஆதி ஞானம்     	

 மலரும் திருவாக்கு உடை வள்ளலார் உள்ள வண்ணம்     	

 பலரும் உணர்ந்து உய்யப் பகர்ந்து வரைந்து ஆற்றில்    	

 நிலவும் திரு ஏடு திருக்கையால் நீட்டி இட்டார்    	6.1.845
  

2744 திரு உடைப் பிள்ளையார் தம் திருக்கையால் இட்ட ஏடு   	

 மரு உறும் பிறவி ஆற்றில் மாதவர் மனம் சென்றால் போல்     	

 பொரு புனல் வைகை ஆற்றில் எதிர்ந்து நீர் கிழித்துப் போகும் 	

 இரு நிலத்தோர் கட்கு எல்லாம் இது பொருள் என்று காட்டி      6.1.846
  

2745  எம்பிரான் சிவனே எல்லாப் பொருளும் என்று எழுதும் ஏட்டில்       	

 தம்பிரான் அருளால் வேந்தன் தன்னை முன் ஓங்கப் பாட 	

 அம்புய மலராள் மார்பன் அனபாயன் என்னும் சீர்த்திச் 	

 செம்பியன் செங்கோல் என்னத் தென்னன் கூன் நிமிர்ந்தது அன்றே  	6.1.847
  

2746  ஏடு நீர் எதிர்ந்து செல்லும் பொழுது இமையோர்கள் எல்லாம்      	

 நீடிய வாழ்த்தில் போற்றி நிமிர்ந்த பூமாரி தூர்த்தார்     	

 ஆடியல் யானை மன்னன் அற்புதம் எய்தி நின்றான்     	

 பாடு சேர் அமணர் அஞ்சி பதைப்புடன் பணிந்து நின்றார்       	6.1.848
  

2747 ஆற்றின் மேல் செல்லும் ஏடு தொடர்ந்து எடுப்பதற்கு வேண்டிக்       	

 காற்றென விசையில் செல்லும் கடும் பரி ஏறிக் கொண்டு      	

 கோல் தொழில் திருத்த வல்ல குலச்சிறையார் பின் சென்றார்  	

 ஏற்று உயர் கொடியினாரைப் பாடினார் ஏடு தங்க   6.1.849
  

2748  ஏடகம் பிள்ளையார் தாம் வன்னி என்று எடுத்துப் பாடக்  	

 கூடிய நீரில் ஏடு குலச்சிறை யாரும் கூடிக்	

 காடு இடமாக ஆடுங்கண்ணுதல் கோயில்மாடு 	

 சீர் நடவுட் புக்கு நின்ற ஏடு எடுத்துக் கொண்டார்   6.1.850
  

2749 தலை மிசை வைத்துக்கொண்டு தாங்க அரும் மகிழ்ச்சி பொங்க      	

 அலைபுனல் கரையில் ஏறி அங்கு இனிது அமர்ந்த மேருச்	

 சிலை உடையவர் தாள் போற்றி மீண்டு சென்று அணைவார் தெய்வ 	

 மலை மகள் குழைத்த ஞானம் உண்டவர் தம்பால் வந்தார் 	6.1.851
  

2750 மற்றவர் பிள்ளையார் தம் மலர் அடி வணங்கிப் போற்றிக் 	

 கொற்றவன் முதலாய் உள்ளோர் காண முன் கொணர்ந்த ஏடு       	

 பற்றிய கையில் ஏந்திப் பண்பினால் யார்க்கும் காட்ட	

 அற்றருள் பெற்ற தொண்டர் அர ஒலி எழுந்தது அன்றே  	6.1.852
  

2751 மன்னவன் மாறன் கண்டு மந்திரியாரை நோக்கி	

 துன்னிய வாதில் ஒட்டித் தோற்ற இச் சமணர் தாங்கள் 	

 முன்னமே பிள்ளையார் பால் அனுசிதம் முற்றச் செய் தார்       	

 கொல் நுனைக் கழுவில் ஏற முறை செய்க என்று கூற   	6.1.853
  

2752 புகலியில் வந்த ஞானப் புங்கவர் அதனைக் கேட்டும்      	

 இகல் இலர் எனினும் சைவர் இருந்து வாழ் மடத்தில் தீங்கு      	

 தகவு இலாச் சமணர் செய்த தன்மையால் சாலும் என்றே 	

 மிகை இலா வேந்தன் செய்கை விலக்கி இடாது இருந்த வேலை   6.1.854
  

2753 பண்பு உடை அமைச்சனாரும் பார் உளோர் அறியும் ஆற்றால் 	

 கண்புடை பட்டு நீண்ட கழுத்தறி நிரையில் ஏற்ற    	

 நண்பு உடை ஞானம் உண்டார் மடத்துத் தீ நாடி இட்ட  	

 எண் பெரும் குன்றத்து எண்ணாயிரவரும் ஏறினார்கள்    6.1.855
  

2754  தோற்றவர் கழுவில் ஏறித் தோற்றிடத் தோற்றும் தம்பம் 	

 ஆற்று இடை அமணர் ஓலை அழிவினால் ஆர்த்த தம்பம்  	

 வேற்று ஒரு தெய்வம் இன்மை விளக்கிய பதாகைத் தம்பம்       	

 போற்று சீர்ப் பிள்ளையார் தம் புகழ்ச் சயத் தம்பம் ஆகும்     6.1.856
  

2755 தென்னவன் தனக்கு நீறு சிரபுரச் செல்வர் ஈந்தார்      	

 முன்னவன் பணிந்து கொண்டு முழுவதும் அணிந்து நின்றான் 	

 மன்னன் நீறு அணிந்தான் என்று மற்றவன் மதுரை வாழ்வார்       	

 உன்னி நின்றார்கள் எல்லாம் தூய நீறு அணிந்து கொண்டார்     	6.1.857
  

2756 பூதி மெய்க்கு அணிந்து வேந்தன் புனிதனாய் உய்ந்த போது 	

 நீதியும் வேதநீதி ஆகியே நிகழ்ந்தது எங்கும்    	

 மேதினி புனிதம் ஆக வெண்ணீற்றின் விரிந்த சோதி       	

 மாதிரம் தூய்மை செய்ய அமண் இருள் மாய்ந்தது அன்றே 6.1.858
  

2757 மீனவற்கு உயிரை நல்கி மெய்ந் நெறி காட்டி மிக்க   	

 ஊனமாம் சமணை நீக்கி உலகு எலாம் உய்யக் கொண்ட 	

 ஞான சம்பந்தர் வாய்மை ஞாலத்தில் பெருகி ஓங்கத்  	

 தேனலர் கொன்றையார் தம் திருநெறி நடந்தது அன்றே	6.1.859
  

2758 மறையவர் வேள்வி செய்ய வானவர் மாரி நல்க	

 இறைவன் நல் நெறியின் ஓங்க இகத்தினில் அவனி இன்பம்      	

 குறைவிலது எனினுங் கூற்றை உதைத்தவர் நாமம் கூறி  	

 நிறை கடல் பிறவித் துன்பம் நீங்கிடப் பெற்றது அன்றே      6.1.860
  

2759  அம் கயல் கண்ணி தன்னோடு ஆலவாய் அமர்ந்த அண்ணல்     	

 பங்கயச் செய்ய பாதம் பணிவன் என்று எழுந்து சென்று  	

 பொங்கு ஒளிச் சிவிகை ஏறிப் புகலியர் வேந்தர் போந்தார்  	

 மங்கையர்க்கு அரசியாரும் மன்னனும் போற்றி வந்தார் 	6.1.861
  

2760  எண்ணரும் பெருமைத் தொண்டர் யாவரும் மகிழ்ச்சி எய்திப் 	

 புண்ணியப் பிள்ளையாரைப் புகழ்ந்து அடி போற்றி போத       	

 மண் எலாம் உய்ய வந்த வள்ளலார் தம்மைக் கண்டு     	

 கண்ணினால் பயன் கொண்டார்கள் கன்னி நாட்டவர்கள் எல்லாம்    6.1.862
  

2761  ஆலவாய் அண்ணல் கோயில் அம் கண் முன் தோன்றக் கண்டு  	

 பால் அறாவாயர் பண்பினால் தொழுது சென்று       	

 மாலும் நான்முகனும் போற்ற மன்னினார் கோயில் வாயில்      	

 சீல மாதவத்தோர் முன்பு சிவிகை நின்று இழிந்து புக்கார்    	6.1.863
  

2762  தென்னவன் தானும் எங்கள் செம்பியன் மகளார் தாமும்     	

 நன்னெறி அமைச்சனாரும் ஞான சம்பந்தர் செய்ய     	

 பொன்னடிக் கமலம் போற்றி உடன் புகப் புனிதர் கோயில்     	

 தன்னை முன் வலம் கொண்டுள்ளால் சண்பையர் தலைவர் புக்கார்     6.1.864
  

2763   கைகளும் தலை மீது ஏறக் கண்ணில் ஆனந்த வெள்ளம்      	

 மெய் எலாம் பொழிய வேத முதல்வரைப் பணிந்து போற்றி     	

 ஐயனே அடியனேனை அஞ்சல் என்று அருள வல்ல	

 மெய்யனே என்று வீடல் ஆலவாய் விளம்பல் உற்றார்   	6.1.865
  

2764   ஒன்று வேறு உணர்வும் இல்லேன் ஒழிவற நிறைந்த கோலம் 	

 மன்றில் நான் மறைகள் ஏத்த மானுடர் உய்ய வேண்டி   	

 நின்று நீ ஆடல் செய்கை நினைப்பதே நியமம் ஆகும் 	

 என்று பூம் புகலி மன்னர் இன் தமிழ்ப் பதிகம் பாட  	6.1.866
  

2765  தென்னவன் பணிந்து நின்று திரு ஆல வாயில் மேவும்     	

 மன்னனே அமணர் தங்கள் மாய்கை ஆல் மயங்கி யானும்  	

 உன்னை யான் அறிந்திலேனை உறு பிணி தீர்த்து ஆட் கொள்ள   	

 இன் அருள் பிள்ளையாரைத் தந்தனை இறைவா என்றான்  	6.1.867
  

2766  சீர் உடைப் பிள்ளையாரும் சிறப்பு உடை அடியாரோடும்  	

 காரினில் பொலிந்த கண்டத்து இறைவர் தாள் வணங்கிக் காதல்  	

 ஆர் அருள் பெற்றுப் போற்றி அங்கு நின்று அரிது நீங்கி      	

 ஏர் இயல் மடத்தில் உள்ளால் இனிது எழுந்து அருளிப் புக்கார்    6.1.868
  

2767  நீடு சீர்த் தென்னர் கோனும் நேரியன் பாவை ஆரும்    	

 மாடு சென்று இறைஞ்சி நோக்கி மாளிகை தன்னில் போகக்    	

 கூடிய மகிழ்ச்சி பொங்கக் கும்பிடும் விருப்பினாலே 	

 நாடி அங்கு இருந்து தங்கள் நாதரைப் பாடல் உற்றார்  	6.1.869
  

2768  திருவியம் அகத்தின் உள்ளும் திரு நீல கண்டப் பாணர்க்கு 	

 அருளிய திறமும் போற்றி அவர் ஒடும் அளவளாவித்  	

 தெருள் உடைத் தொண்டர் சூழத் திருத் தொண்டின் உண்மை நோக்கி 	

 இருள் கெட மண்ணில் வந்தார் இனிது அமர்ந்து இருந்தார் அன்றே   6.1.870
  

2769   பூழியன் மதுரை உள்ளார் புறத்து உளார் அமணர் சேரும்    	

 பாழியும் அருகர் மேவும் பள்ளியும் ஆன எல்லாம்     	

 கீழ் உறப் பறித்துப் போக்கிக் கிளர் ஒளித் தூய்மை செய்தே  	

 வாழி அப் பதிகள் எல்லாம் மங்கலம் பொலியச் செய்தார்     	6.1.871
  

2770   மீனவன் தேவி யாரும் குலச் சிறையாரும் மிக்க       	

 ஞான சம்பந்தர் பாதம் நாள் தொறும் பணிந்து போற்ற	

 ஆன சண்பையர் கோன் ஆரும் ஆலவாய் அமர்ந்தார் பாதம்	

 ஊன் அமர்ந்து உருக ஏத்தி உளம் களித்து உறையும் நாளில்      6.1.872
  

2771   செய் தவத்தால் சிவ பாத இருதயர் தாம் பெற்று எடுத்த  	

 வைதிக சூளா மணியை மா தவத்தோர் பெரு வாழ்வை 	

 மை திகழும் திரு மிடற்றார் அருள் பெற்ற வான் பொருளை     	

 எய்திய பூம் புகலியிலே இருந்த நாள் மிக நினைந்தார்      	6.1.873
  

2772   ஆன புகழ்த் திருநாவுக்கரசர் பால் அவம் செய்த       	

 மானம் இலா அமணர் உடன் வாது செய்து வெல்வதற்கும்  	

 மீனவன் தன் நாடு உய்ய வெண் நீறு பெருக்கு தற்கும்  	

 போனவர் பால் புகுந்தபடி அறிவன் எனப் புறப்படுவார் 	6.1.874
  

2773   துடி இடையாள் தன்னோடும் தோணியில் வீற்று இருந்த பிரான்      	

 அடி வணங்கி அலர் சண்பை அதன் இன்றும் வழிக் கொண்டு	

 படியின் மிசை மிக்கு உளவாம் பரன் கோயில் பணிந்து ஏத்தி  	

 வடி நெடு வேல் மீனவன் தன் வள நாடு வந்து அணைந்தார்       6.1.875
  

2774    மா மறையோர் வளம் பதிகள் இடைத் தங்கி வழிச் செல்வார்      	

 தே மருவு நறும் பைந்தார்த் தென்னவன் தன் திரு மதுரை	

 தாம் அணைந்து திரு ஆலவாய் அமர்ந்த தனி நாதன்   	

 பூ மருவும் சேவடிக் கீழ் புக்கு ஆர்வத்தோடும் பணிந்தார்       6.1.876
  

2775    அங்கணரைப் பணிந்து போந்து அருகு அணைந்தார் தமை வினவ	

 இங்கு எம்மைக் கண் விடுத்த காழியர் இள ஏறு      	

 தங்கும் இடம் திரு நீற்றுத் தொண்டர் குழாம் சாரும் இடம்      	

 செங்கமலத் திருமடம் மற்று இது என்றே தெரிந்து உரைத்தார்    6.1.877
  

2776    செப்புதலும் அது கேட்டுத் திரு மடத்தைச் சென்று எய்த    	

 அப்பர் எழுந்து அருளினார் எனக் கண்டோ ர் அடி வணங்கி	

 ஒப்பில் புகழ்ப் பிள்ளையார் தமக்கு ஓகை உரை செய்ய	

 எப்பொழுது வந்து அருளிற்று என்று எதிரே எழுந்து அருள	6.1.878
  

2777   சிவ பாத இருதயர் தாம் முன் தொழுது சென்று அணையத்   	

 தவம் ஆன நெறி அணையும் தாதையார் எதிர் தொழுவார்       	

 அவர் சார்வு கண்டு அருளித் திருத் தோணி அமர்ந்து அருளிப்    	

 பவ பாசம் அறுத்தவர் தம் பாதங்கள் நினைவுற்றார்   	6.1.879
  

2778   இருந்தவத்தோர் அவர் முன்னே இணை மலர்க்கை குவித்து அருளி       	

 அரும் தவத்தீர் எனை அறியாப் பருவத்தே எடுத்து ஆண்ட	

 பெரும் தகை எம் பெருமாட்டி உடன் இருந்ததே என்று   	

 பொருந்து புகழ்ப் புகலியின் மேல் திருப் பதிகம் போற்றி இசைத்தார்    	6.1.880
  

2779     மண்ணின் நல்ல என்று எடுத்து மனத்து எழுந்த பெரு மகிழ்ச்சி       	

 உள் நிறைந்த காதலினால் கண் அருவி பாய்ந்து ஒழுக 	

 அண்ணலார் தமைவினவித் திருப்பதிகம் அருள் செய்தார்	

 தண் நறும்பூஞ் செங்கமலத்தார் அணிந்த தமிழ் விரகர் 	6.1.881
  

2780    திருப் பதிகம் திருக்கடைக் காப்புச் சாத்திச் சிறப்பின் மிகு    	

 விருப்பினால் அவர் தமக்கு விருந்து அளித்து மேவும் நாள்      	

 அருப்புறு மெய்க் காதல் புரி அடியவர்கள் தம்மோடும்  	

 பொருப்புறு கைச் சிலையார் சேர் பதி பிறவும் தொழப் போவார்       6.1.882
  

2781    ஆலின் கீழ் நால்வர்க்கு அன்று அறம் உரைத்த அங்கணனை  	

 நூலின் கண் பொருள் பாடி நூல் அறிவார்க்கு ஈந்தானை 	

 காலம் பெற்று இனிது இறைஞ்சிக் கை தொழுது புறம் போந்தார்  	

 சீலம் கொள் தென்னவனும் தேவியரும் உடன் போத   	6.1.883
  

2782   தேன் நிலவு பொழில் மதுரைப் புறத்துப் போந்த  
   தென்னவனார் தேவியார் அமைச்சர்சிந்தை  	

 ஊன் நெகிழும் படி அழிந்து அங்கு ஒழுகு கண்ணீர்  
   பாய்ந்து இழிய உணர்வு இன்றி வீழக் கண்டே 	

 யான் உம்மைப் பிரியாத வண்ணம் இந் நாட்டு  
   இறைவர் பதி எனைப்பலவும் பணீவீர் என்று 	

 ஞானம் உணர்வார் அருள அவரும் போத நம்பர் 
    திருப்பரம் குன்றை நண்ணினாரே 6.1.884
  

2783    ஆறு அணிந்தார் தமை வணங்கி அங்குப் போற்  
   அணி ஆப்பன் ஊரை அணைந்து பணிந்துபாடி     	

 நீறு அணிந்த செல்வர் பதி பிறவும் சேர்ந்து நிலவு  
   திருப் பதிகங்கள் நிகழப் பாடிச் 	

 சேறு அணிந்த வயல் பழனக் கழனி சூழ்ந்த சிர  
   புரத்து வந்து அருளும் செல்வர் செங்கண்	

 ஏறு அணிந்த வெல் கொடியார் திருப்புத்தூரை  
   எய்தி இறைஞ்சிச் சில நாள் இருந்தார் அன்றே	6.1.885
  

2784   பற்றார் தம் புரங்கள் மலைச் சிலையால்  
   செற்ற பரமனார் திருப்புத்தூர் பணிந்து போந்து 	

 புற்று ஆரும் பணி பூண்ட புனிதனார் தம் பூவணத்தைப்  
   புக்கு இறைஞ்சிப் புகழ்ந்து பாடிக் 	

 கற்றார்கள் தொழுது ஏத்தும் கானப் பேரும்  
   கைதொழுது தமிழ் பாடிச் சுழியல் போற்றிக் 	

 குற்றாலம் குறும் பலாக் கும்பிட்டு ஏத்திக் கூற்று  
   உகைத்தார் நெல்வேலி குறுகினாரே	6.1.886
  

2785   . புண்ணியனார் நெல்வேலி பணிந்து போற்றி  
   புரிசடையார் திருப்பதிகள் பிறவும் சென்று 	

 நண்ணி இனிது அமர்ந்து அங்கு நயந்து பாடி  
   நல்தொண்டர் உடன் நாளும் போற்றிச் செல்வார் 	

 விண்ணவரை செற்று உகந்தான் இலங்கை செற்ற மிக்க  
   பெரும் பாதகத்தை நீக்க வேண்டித் 	

 திண்ணிய பொன் சிலைத் தடக்கை இராமன் செய்த  
   திரு இராமேச் சுரத்தைச் சென்று சேர்ந்தார்    	6.1.887
  

2786    செங்கண் மால் வழிபட்ட கோயில் நண்ணித்  
   திருமுன்பு தாழ்ந்து எழுந்து தென்ன னோடும் 	

 மங்கையர்க்கு நாயகியார் தாமும் மெய்ம்மை  
   மந்திரியாரும் சூழ் மணி நீள் வாயில்    	

 பொங்கி எழும் விருப்பினால் உடனே புக்குப்  
   புடை வலம் கொண்டு உள் அணைவார் போற் செய்து     	

 பங்கயச் செங்கை குவித்துப் பணிந்து நின்று  
   பாடினார் மன்னவனும் பரவி ஏத்த 	6.1.888
  

2787   சேதுவின்கட் செங்கண் மால் பூசை செய்த  
   சிவபெருமான் தனைப்பாடிப் பணிந்து போந்து 	

 காதலுடன் அந் நகரில் இனிது மேவிக் கண் நுதலான்  
   திருத் தொண்டனார்க் கெல்லாம்	

 கோதில் புகழ்ப் பாண்டிமா தேவி யார் மெய்க்  
   குலச்சிறையார் குறை அறுத்துப் போற்றிச் செல்ல   	

 நாதர் தமை நாள் தோறும் வணங்கி ஏத்தி நளிர்  
   வேலைக் கரையில் நயந்து இருந்தார் அன்றே	6.1.889
  

2788   அந்நகரில் அமர்ந்து அங்கண் இனிது மேவி  
   ஆழிபுடை சூழ்ந்து ஒலிக்கும் ஈழம் தன்னில் 	

 மன்னு திருக்கோண மலை மகிழ்ந்த செம் கண் மழ  
   விடையார் தமைப் போற்றி வணங்கிப்பாடி 	

 சென்னி மதி புனை மாடம் மா தோட்டத்தில் திருக்  
   கேதீச் சரத்து அண்ணல் செய்ய பாதம் 	

 உன்னி மிகப் பணிந்து ஏத்தி அன்பரோடும் உலவாத  
   கிழி பெற்றார் உவகை உற்றார்	 6.1.890
  

2789   . அப் பதியைத் தொழுது வடதிசை மேல் செல்வார்  
   அங்கை அனல் தரித்த பிரான் அமரும் கோயில்      	

 புக்கு இறைஞ்சிப் பல பதியும் தொழுது போற்றிப் புணரி  
   பொரு தலை கரைவாய் ஒழியப் போந்தே 	

 செப்ப அரிய புகழ்த் திருவாடானை சேர்ந்து செந்தமிழ்  
   மாலைகள் சாத்திச் சிவனார் மன்னும் 	

 ஒப்பரிய புனவாயில் போற்றி செய்து வணங்கினார்  
   உலகு உய்ய ஞானம் உண்டார்       6.1.891
  

2790   பதி நிலவு பாண்டி நாடு அதனில் முக்கண் பரமனார் 
    மகிழ் இடங்கள் பலவும் போற்றி	

 விதி நிலவு வேத நூல் நெறியே ஆக்கி வெண்ணீற்றின்  
   சார்வினால் மிக்கு உயர்ந்த   	

 கருதி அருளிக் காழி நகர் சூழ வந்தார் கண்  
   நுதலான் திருத்தொண்டர் பலரும் சூழ     	

 மதி நிலவு குலவேந்தன் போற்றிச் செல்ல மந்திரியார்  
   மதி மண மேற்குடியில் வந்தார் 	 6.1.892
  

2791    அந் நகரில் இனிது அமர்வார் அருகு சூழ்ந்த  
   பதிகளில் நீடு அங்கணர் தம் கோயில் தாழ்ந்து 	

 மன்னு திருத் தொண்டருடன் மீண்டு சேர்ந்து மன்னவனும்  
   மங்கையருக்கு அரசியாரும் 	

 கொன்னவில் வேல் குலச்சிறையார் தாமும் கூடிக்  
   குரைகழல்கள் பணிந்து குறை கொண்டு போற்றச்     	

 சென்னி வளர் மதி அணிந்தார் பாதம் போற்றிச் சிரபுரத்துச்  
   செல்வர் இனிது இருந்த நாளில் 	 6.1.893
  

2792   பொங்கு புனல் காவிரி நாடு அதனின் மீண்டு  
   போதுதற்குத் திருவுள்ளம் ஆகப் போற்றும் 	

 மங்கையர்க்கு அரசியார் தாமும் தென்னர் மன்னவனும்  
   மந்திரியார் தாமும் கூட 	

 அங்கு அவர் தம் திருப்பாதம் பிரியல் ஆற்றாது உடன்  
   போக ஒருப்படும் அவ் அளவு நோக்கி 	

 இங்கு நான் மொழிந்த அதனுக்கு இசைந்தீர் ஆகில்  
   ஈசர் சிவநெறி போற்றி இருப்பீர் என்று 	 6.1.894
  

2793    சால மிகத் தளர் வாரைத் தளரா வண்ணம்  
   தகுவன மற்று அவர்க்கு அருளிச் செய்த பின்பு	

 மேலவர் தம் பணி மறுக்க அவரும் அஞ்சி மீள்வதனுக்கு  
   இசைந்து திருவடியில் வீழ்ந்து 	

 ஞாலம் உய்ய வந்து அருளும் பிள்ளையாரை  
   பிரியாத நண்பினொடும் தொழுது நின்றார் 	

 ஆல விடம் உண்டவரை அடிகள் போற்ற அந் நாட்டை  
   அகன்று மீண்டு அணையச் செல்வார் 	 6.1.895
  

2794   பொன்னி வளம் தரு நாடு புகுந்து மிக்க  
   பொருவில் சீர்த் திருத் தொண்டர் குழாத்தினோடும்	

 பன்னகப் பூண் அணிந்தவர் தம் கோயில் தோறும்  
   பத்தர் உடன் பதி உள்ளோர் போற்றச் சென்று 	

 கன்னி மதில் திருக்களரும் போற்றிக் கண்டம் கறை  
   அணிந்தார் பாதாள ஈச்சுரமும் பாடி	

 முன் அணைந்த பதி பிறவும் பணிந்து போற்றி முள்ளிவாய்க்  
   கரை அணைந்தார் முந்நூல் மார்பர்  6.1.896
  

2795    மலைவளர் சந்தனம் அகிலும் தேக்கும் உந்தி மலர்ப்  
   பிறங்கல் வண்டு இரைப்பச் சுமந்து பொங்கி	

 அலை பெருகி ஆள் இயங்கா வண்ணம் ஆறு பெருகுதலால்  
   அத்துறையில் அணையும் ஓடம் 	

 நிலை புரியும் ஓடக் கோல் நிலை இலாமை நீர்  
   வாழ்நர் கரையின் கண் நிறுத்திப் போகக்	

 கலை பயிலும் கவுணியர் கோன் அதனைக் கண்டு  
   அக் கரையின் கண் எழுந்தருளி நின்ற காலை 	 6.1.897
  

2796    தேவர் பிரான் அமர்ந்த திருக்கொள்ளம்  
   பூதூர் எதிர் தோன்றத் திரு உள்ளம் பணியச் சென்று 	

 மேவுதலால் ஓடங்கள் விடுவார் இன்றி ஒழிந்திடவும்  
   மிக்கதோர் விரைவால் சண்பைக்	

 காவனார் ஓடத்தின் கட்டு அவிழ்த்துக் கண் நுதலான்  
   திருத்தொண்டர் தம்மை ஏற்றி 	

 நாவலமே கோலாக அதன் மேல் நின்று நம்பர்  
   தமைக் கொட்டம் என நவின்று பாட 	 6.1.899
  

2797   உம்பர் உய்ய நஞ்சு உண்டார் அருளால்  
   ஓடம் செலச் செல்ல உந்து தலால் ஊடு சென்று 	

 செம் பொன் நேர் சடையார் தம் கொள்ளம்  
   பூதூர் தனைச் சேர அக்கரையில் சேர்ந்த பின்பு 	

 நம்பர் அவர் தமை வணங்க ஞானம் உண்ட  
   பிள்ளையார் நல் தொண்டருடன் இழிந்து	

 வம்பலரும் நறும் கொன்றை நயந்தார் கோயில்  
   வாயிலின் முன் மகிழ்ச்சியொடு வந்து சார்ந்தார்   	 6.1.899
  

2798   நீண் நிலைக் கோபுரம் அதனை இறைஞ்சி புக்கு நிகர்  
   இலாத் தொண்டருடன் நெருங்கச் சென்று 	

 வாண் நிலவு கோயிலினை வலம் கொண்டு எய்தி  
   மதிச் சடையார் திரு முன்பு வணங்கி நின்று 	

 தாணுவே  ஆற்றின் கண் ஓடம் உய்க்கும் தன்மையால்  
   அருள் தந்த தலைவா நாகப் 	

 பூணினாய் களிற்றுரிவை போர்த்த முக்கண் புனிதனே  
   எனப் பணிந்து போற்றிச் செய்தார்	 6.1.900




2799 

  போற்றி இசைத்துப் புறம் போந்து அங்கு உறையும்  
   நாளில் பூழியன் முன் புன் சமயத்து அமணர் தம்மோடு   	

 ஏற்ற பெரு வாதின் கண் எரியின் வேவாப் பதிகம்  
   உடை இறையவரை இறைஞ்ச வேண்டி	

 ஆற்றவும் அங்கு அருள் பெற்றுப் போந்து முன்னம்  
   அணைந்த பதிகளும் இறைஞ்சி அன்பர் சூழ 	

 நாற்றிசையும் பரவும் திரு நள்ளாறு எய்தி நாடு உடை  
   நாயகர் கோயில் நண்ணினாரே	6.1.901
  

2800   நீடு திருத் தொண்டர் புடை சூழ அம்கண்  
   நித்தில யானத்து இடை நின்று இழிந்து சென்று 	

 பீடு உடைய திருவாயில் பணிந்து புக்குப் பிறை  
   அணிந்த சென்னியர் மன்னும் கோயில் 	

 மாடு வலம் கொண்டு உள்ளால் மகிழ்ந்து புக்கு  
   மலர்க் கரங்கள் குவித்து இறைஞ்சி வள்ளலாரைப் 	

 பாடக மெல் அடி எடுத்துப் பாடி நின்று பரவினார்  
   கண் அருவி பரந்து பாய   	6.1.902
  

2801  தென்னவர் கோன் முன் அமணர் 
   செய்த வாதில் தீயின் கண் இடும் ஏடு பச்சையாகி	

 என் உள்ளத் துணையாகி ஆலவயில் அமர்ந்து 
   இருந்தவாறு என் கொல் எந்தாய் என்று 	

 பன்னு தமிழ்த் தொடை சாத்தி பரவிப்போந்து 
   பண்பினிய தொண்டருடன் அங்குவைகி 	

 மன்னுப்புகழ்ப் பதி பிறவும் வணங்கச் சண்பை 
   வள்ளலார் நல்லாறு வணங்கிச் செல்வார் 	6.1.903
  

2802  சீர் நிலவு திருத்தெளிச் சேரியினைச் 
   சேர்ந்து சிவபெருமாள் தனைப் பரவிச் செல்லும் போது        	

 சார்வு அறியாச் சாக்கியர்தம் போதி மங்கை 
   சார்தலும் மற்ற அது அறிந்த சைவர் எல்லாம் 	

 ஆர் கலியின் கிளர்ச்சி எனச் சங்கு தாரை அளவு 
   இறந்த பல்லியங்கள் முழக்கி ஆர்த்துப் 	

 பார் குலவு தனக் காளம் சின்னம் எல்லாம் பர 
   சமய கோள் அரி வந்தான் என்று ஊத      	6.1.904
  

2802   புல் அறிவில் சாக்கியர்கள் அறிந்தார் 
   கூடிப் புகலியர் தம் புரவலனார் புகுந்து தங்கள் 	

 எல்லையினில் எழுந்து அருளும் பொழுது 
   தொண்டர் எடுத்த ஆர்ப்பு ஒலியாலும் எதிர் முன் சென்று        	

 மல்கி எழும் திருச்சின்ன ஒலிகளாலும் மனம் 
   கொண்ட பொறாமையினால் மருண்டு தங்கள் 	

 கல்வியினில் மேம்பட்ட புத்த நந்தி முதலான 
   தேரார்க்கும் கனன்று சொன்னார்    6.1.905
  

2804   மற்றவர்கள் வெவ்வுரையும் பிள்ளையார்
    முன் வருசின்னப் பெருகு ஒலியும் மன்னும் தொண்டர்       	

 பொற்பு உடைய ஆர்ப்பு ஒலியும் செவியின் 
   ஊடு புடைத்த நாராசம் எனப் புக்க போது 	

 செற்றமிகு உள்ளத்துப் புத்த நந்தி செயிர்த்து 
   எழுந்து தேரர் குழாம் சூழச் சென்று 	

 வெற்றிபுனை சின்னங்கள் வாதில் எமை வென்று 
   அன்றோ பிடிப்பது என வெகுண்டு சொன்னான் 	6.1.906
  

2805  புத்தர் இனம் புடை சூழப் புத்த நந்தி 
   பொருவில் ஞானப் புனிதர் திருமுன்பு ஊதும் 	

 மெய்த்த விறல் சின்னங்கள் விலக்கும் காலை 
   வெகுண்டு எழுந்த திருத்தொண்டர் வெறுத்து நோக்கி      	

 இத்தகைய செயற்கு இவரைத் தடிதல் செய்யாது 
   இது பொறுக்கில் தங்கள் நிலை ஏற்பர் என்று 	

 முத்து நிரைச் சிவிகையின் மேல் மணியை வந்து 
   முறை பணிந்து புகுந்தபடி மொழிந்து நின்றார் 	6.1.907
  

2806   வரும் இடத்தில் அழகு இதாம் நமக்கு 
   வாதில் மற்று இவர் தம் பொருள் நிலைமை மாறாத வண்ணம்     

 பொரும் இடத்தில் அறிகின்றோம் புத்த நந்தி 
   பொய்ம் மேற் கோள் எனப் புகலி வேந்தர் கூற 	

 அருமறை சொல் திருப்பதிகம் எழுதும் அன்பர் 
   ஆளுடைய பிள்ளையார் திருவாக்காலே 	

 உரும் இடித்து விழப் புத்தன் உத்த மாங்கம் 
   உருண்டு வீழ்க என பொறா உரை முன் விட்டார் 	6.1.908
  

2807   ஏறு உயர்த்தார் சைவ நெறி ஆணை 
   உய்க்க எதிர் விலக்கும் இடையூற்றை எறிந்து நீக்கும் 	

 மாறு இல் வலி மந்திரமாம் அசனி போல 
   வாய்மை உரைத் திருத் தொண்டர் வாக்கினாலே         	

 வேறு மொழிப் போர் ஏற்பான் வந்த புத்தன் 
   மேனியும் தலையினையும் வெவ்வேறாகக் 	

 கூறுபட நூறி இடப் புத்தர் கூட்டம் குலைந்து 
   ஓடி விழுந்து வெருக் கொண்டது அன்றே 	 6.1.909
  

2808  மற்றவர்கள் நிலைமையையும் புத்த 
   நந்தி வாக்கின் போர் ஏற்றவன் தன் தலையும் மெய்யும் 	

 அற்று விழ அத்திர வாக்கு அதனால் அன்பர் 
   அறுத்ததுவும் கண்ட அரசன் அடியார் எல்லாம் 	

 வெற்றி தரும்பிள்ளையார் தமக்குச் சென்று 
   விண்ணப்பம் செய எதிர்ந்த விலக்கு நீங்க 	

 உற்ற விதி அதுவே யாம் அர என்று எல்லாம் 
   ஒதுக என அவ் ஒலி வான் உற்றது அன்றே 	6.1.910
  

2809  அஞ்சி அகன்று ஓடிய அப்புத்தர் எலாம் 
   அதிசயித்து மீண்டும் உடன் அணைந்து கூடி 	

 வஞ்சனையோ இதுதான் மற்றவர்தம் சைவ 
   வாய்மையோ என மருண்டு மனத்தில் கொள்வார் 	

 எஞ்சலின் மந்திர வாதம் அன்றி எம்மோடு 
   பொருள் பேசுவற்கு இசைவது என்று   	

 தம் செயலின் மிக்கு உள்ள சாரி புத்தன் 
   தன்னையே முன் கொண்டு பின்னும் சார்ந்தார் 	6.1.911
  

2810   அத்தன்மை கேட்டு அருளிச் சண்பை 
   வந்த அடல் ஏறு திரு உள்ளத்து அழகு இது என்று 	

 மெத்த மகிழ்ச்சியின் ஓடும் விரைந்து சென்று 
   வெண் தரள சிவிகையின் நின்று இழிந்து வேறு ஓர் 	

 சத்திரமண்டபத்தின் மிசை ஏறி நீடு சைவருடன் 
   எழுந்து அருளி இருந்து சாரும்  	

 புத்தர்களை அழைக்க எனத் திரு முன் நின்றார் 
   புகலி காவலர் போற்றிச் சென்றார்      	6.1.912
  

2811  சென்றவர்கள் தேரர் குழாம் அணைந்து 
   நீங்கள் செப்பி வரும் பொருள் நிலைமை தெரிக்கஎங்கள்  	

 வென்றி மழ இளம் களிறு சண்பை யாளி வேத 
   பாரகன் மும்மைத் தமிழின் வேந்தன்       	

 நன்று மகிழ்ந்து அழைக்கின்றான் ஈண்டநீரும் 
   நண்ணூம் எனக் கூறுதலும் நன்மை சாராத் 	

 தன் தகைமைப் புத்தருடன் சாரி புத்தன் 
   சந்திர மண்டபமும் சார வந்தான்      	6.1.913
  

2812 அங்கு அணைந்து மண்டபத்துப் புத்தரோடும் 
   பிள்ளையார் அருகு அணைய நின்ற போதில் 	

 எங்கும் நிகழ் திருச்சின்னம் தடுத்த புத்தன் இரும் 
   சிரத்தைப் பொடி ஆக்கும் எதிரில் அன்பர் 	

 பொங்கு புகழ்ப் புகலி காவலர் தம் பாதம் போற்றி 
   அருளால் சாரிபுத்தன் தன்னை       	

 உங்கள் தலைவனும் பொருளும் உரைக்க என்ன 
   உற்ற வாதினை மேற்கொண்டு உரை செய்கின்றான்         	6.1.914
  

2813 கற்பங்கள் அனைத்தினிலும் பிறந்து 
   வீந்து கதிமாறும் கணபங்க இயல்பு தன்னில் 	

 பொற்புடைய தானமே தவமே தன்மை புரிந்த 
   நிலை யோகமே பொருந்தச் செய்ய        	

 உற்பவிக்கும் ஒழிவு இன்றி உரைத்த ஞானத்து 
   ஒழியாத பேரின்ப முத்தி பெற்றான்       	

 பற்பலரும் பிழைத்து உய்ய அறமுன் சொன்ன 
   பான்மை யான் யாங்கள் தொழும் பரமன் என்றான்  6.1.915
  

2814 என்று உரைத்த சாரி புத்தன் எதிர் வந்து 
   ஏற்ற இரும் தவத்துப் பெரும் தன்மை அன்பர்தாமும்     	

 நன்று உமது தலைவன் தான் பெற்றான் என்று 
   நாட்டுகின்ற முத்தி தான் ஆவது என்றார் 	

 நின்றவுரு வேதனையே குறிப்புச் செய்கை நேர் 
   நின்ற ஞானம் என நிகழ்ந்த ஐந்தும் 	

 ஒன்றிய அகம் அந்த விவேகமுத்தி என்ன 
   உரை செய்தான் பிடகத்தின் உணர்வு மிக்கான் 	 6.1.916
  

2815  ஆங்கு அவன்தான் உரைத்த மொழி கேட்ட 
   அன்பர் அதனை அனுவாதம் செய்தவனை நோக்கித்        

 தாங்கிய ஞானத்துடனாம் அந்தம் ஐந்தும் தாம் 
   வீந்து கெட்டன வேல் தலைவன் தானும் 	

 ஈங்கு உளன் என்ற அவனுக்கு விடயம் ஆக யாவையும் 
   முன் இயற்றுதற்கு விகாரமே செய்து 	

 ஓங்கு வடிவு அமைத்து விழ எடுக்கும் பூசை கொள்வார் 
   ஆர் உரைக்க என உரைக்கல் உற்றான் 	 6.1.917
  

2816 கந்தமாம் வினை உடம்பு நீங்கி எம் கோன் 
   கலந்து உளன் முத்தியில் என்றான் என்ன காணும்    	

 இந்திரியம் கண் முதல் ஆம் கரணம் தானும் 
   இல்லையேல் அவன் உணர்ச்சி இல்லை என்றார் 	

 முந்தை அறிவிலன் ஆகி உறங்கினானை நிந்தித்து 
   மொழிந்து உடல் மீது ஆடினார்க்கு 	

 வந்த வினைப் பயன் போல வழிபட்டார்க்கும் வரும் 
   அன்றோ நன்மை என மறுத்துச் சொன்னான் 	 6.1.918
  

2817  சொன்ன உரை கேட்டு அருளி அன்பர் 
   தாமும் தொடர்ந்த வழிபாடு பல கொள்கின்றானுக்கு 	

 அன்னவற்றின் உடன்பாடும் எதிர்வும் இல்லை 
   ஆன போது அவன் பெறுதல் இல்லை என்றார் 	

 முன் அவற்றில் உடன்பாடும் எதிர்வும் இன்றி 
   முறுகு துயில் உற்றானை முனிந்து கொன்றால் 	

 இன் உயிர் போய்க் கொலை ஆகி முடிந்தது அன்றோ 
   இப்படியால் எம் இறைவற்கு எய்தும் என்றான்       	 6.1.919
  

2818  இப்படியால் எய்தும் என இசைத்து நீ 
   இங்கு எடுத்துக் காட்டிய துயிலும் இயல்பினான் போல்     	

 மெய்ப் படியே கரணங்கள் உயிர் தாம் இங்கு 
   வேண்டுதியால் நும் இறைவற்கு ஆன போது 	

 செப்பிய அக் கந்தத்தின் விளைவு இன்றாகித் திரிவு 
   இல்லா முத்தியில் சென்று இலனும் ஆனான்      	

 அப்படி அக் கந்தத்துள் அறிவும் கெட்டால் 
   அம்முத்தி உடன் இன்பம் அணையாது என்றார் 	 6.1.920
  

2819  அவ் உரை கேட்டு எதிர் மாற்றம் 
   அறைவது இன்றி அணைந்துடன் அம்முத்தி எனும் அதுவும் பாழாம்   	

 கவ்வையில் நின்றவனை எதிர் நோக்கி ஞானக் 
   கடல் அமுதம் அனையவர் தம் காதல் அன்பர் 	

 பெய்வகையே முத்தியினில் போனான் முன்பே 
   பொருள் எல்லாம் உணர்ந்து உரைத்துப் போனான் என்றாய்   	

 எவ்வகையால் அவன் எல்லாம் உணர்ந்த தீதும் 
   இல்லது உரைப்பாய் எனினும் ஏற்போம் என்றார்  6.1.921
  

2820 உணர்வு பொதுச் சிறப்பு என்ன இரண்டின் 
   முன் உளவான மரப் பொதுமை உணர்த்தல் ஏனைப்        	

 புணர் சிறப்பு மரங்களில் வைத்து இன்னது என்றல் 
   இப்படியால் வரம்பு இல்லா பொருள்கள் எல்லாம்       	

 கொணரும் விறகினைக் குவை செய்திடினும் 
   வேறு குறைத்து அவற்றை தனித்தனியே இடினும் வெந்தீத்து    	

 உணர் கதுவிச் சுடவல்ல வாறு போலத் தொகுத்தும் 
   விரித்தும் தெரிக்கும் தொல்லோன் என்றான்       	 6.1.922
  

2821எடுத்து உரைத்த புத்தன் எதிர் இயம்பும் 
   அன்பர் எரி உணர்வுக்கு எடுத்துக் காட்டாகச் சொன்னாய்  	

 அடுத்த உணர்வு உரு உடையது அன்று சொன்ன 
   அனல் வடிவிற்றாம் அதுவும் அறிதி நுங்கோன்    	

 தொடுத்த நிகழ்காலமே அன்றி ஏனைத் தொடர்ந்த 
   இரு காலமும் தொக்கு அறியும் ஆகில்   	

 கடுத்த எரி நிகழ் காலத்து இட்டது அல்லால் 
   காணாத காலத்துக்கு அதுவாம் என்றார்       	 6.1.923
  

2822ஆதல்஢னால் உன் இறைவன் பொருள்கள் 
   எல்லாம் அறிந்த நும் முத்தி போல் ஆயிற்று அன்றே 	

 ஏதமாம் இவ் அறிவால் உரைத்த நூலும் என்ற 
   அவனுக்கு ஏறுகுமாறு அருளிச் செய்ய 	

 வாதம் மாறு ஒன்று இன்றித் தோற்றான் புத்தன் 
   மற்று அவனை வென்று அருளிப் புகலி மன்னர் 	

 பாத தாமரை பணிந்தார் அன்பர் தங்கள் 
   பான்மையழி புத்தர்களும் பணிந்து வீழ்ந்தார் 	 6.1.924
  

2823புந்தியினால் அவர் உரைத்த பொருளின் 
   தன்மை பொருள் அன்றாம் படி அன்பர் பொருந்தக் கூற   	

 மந்தவுணர் உடையவரை நோக்கிச் சைவம் 
   அல்லாது மற்று ஒன்றும் இல்லை என்றே 	

 அந்தமில் சீர் மறைகள் ஆதமங்கள் ஏனை 
   அகில கலைப் பொருள் உணர்ந்தார் அருளிச் செய்ய         	

 சிந்தையினில் அது தெளிந்து புத்தர் சண்பைத் 
   திரு மறையோர் சேவடிக்கீழ் சென்று தாழ்ந்தார் 	 6.1.925
  

2824அன்று அவர்க்குக் கவுணியர் கோன் 
   கருணை நோக்கம் அணைதலினால் அறிவின்மைஅகன்று நீங்கி   

 முன் தொழுது விழுந்து எழுந்து சைவர் ஆனார் 
   முகைமலர் மாரியின் வெள்ளம் பொழிந்தது எங்கும்       

 நின்றனவும் சரிப்பனவும் சைவமேயாம் நிலைமை 
   அவர்க்கு அருள் செய்து சண்பை வேந்தர் 	

 சென்று சிவனார் பதிகள் பணிய வேண்டித் 
   திருக்கடவூர் அதன் மருங்கு சேர வந்தார் 	 6.1.926
  

2825 அந்நகரில் அடியார்கள் எதிர் கொள்ளப் புக்கு அருளி      	

 கொன் நவிலும் கூற்று உதைத்தார் குரை கழல்கள் பணிந்து ஏத்தி    	

 மன்னி அமர்ந்து உரையும் நாள் வாகீசமா முனிவர்     	

 எந்நகரில் எழுந்து அருளிற்று என்று அடியார் தமை வினவ          6.1.927
  

2826அங்கு அவரும் அடி போற்றி ஆண்ட அரசு எழுந்து அருளிப்     	

 பொங்கு புனல் பூந்துருத்தி நகரின் கண் போற்றி இசைத்து        	

 தங்கு திருத்தொண்டு செயும் மகிழ்ச்சியினால் சார்ந்து அருளி     	

 எங்கும் நிகழ்ந்திட இருந்தபடி எல்லாம் இயம்பினார்    	 6.1.928
  

2827அப்பரிசு அங்கு அவர் மொழிய ஆண்ட அரசினைக் காணும்    	

 ஒப்பு அரிய பெருவிருப்பு மிக்கு ஓங்க ஒளிபெருகு     	

 மைப் பொருவு கறைக் கண்டர் கழல் வணங்கி அருள் பெற்றுச்        	

 செப்ப அரிய புகழ்ப் புகலிப் பிள்ளையார் செல்கின்றார்        	 6.1.929
  

2828 பூ விரியும் தடம் சோலை புடை பரப்பப் புனல் பரக்கும்    	

 காவிரியின் தென்கரை போய்க்கண் நுதலார் மகிழ்ந்த இடம்      	

 மேவி இனிது அமர்ந்து இறைஞ்சி விருப்பு உறுமெய்த் தொண்டரோடு  	

 நாவரசர் உழைச் சண்பை நகர் அரசர் நண்ணுவார்       	 6.1.930
  

2829அந்தணர் சூளா மணியார் பூந்துருத்திக்கு அணித்தாக        	

 வந்து அருளும் பெருவார்த்தை வாகீசர் கேட்டு அருளி    	

 நம் தமையாளுடையவரை நாம் எதிர் சென்று இறைஞ்சுவது  	

 முந்தை வினைப்பயன் என்று முகம் மலர அகம் மலர்வார்   	 6.1.931
  

2830எதிர் சென்று பணிவன் என எழுகின்ற பெருவிருப்பால்     	

 நதி தங்கு சடை முடியார் நல் பதங்கள் தொழுது அந்தப்  	

 பதி நின்றும் புறப்பட்டு பர சமயம் சிதைத்தவர் பால்  	

 முதிர்கின்ற பெரும் தவத்தோர் முன் எய்த வந்து அணைந்தார்      6.1.932
  

2831திருச்சின்னம் பணிமாறக் கேட்ட நால்திசை உள்ளோர்     	

 பெருக்கின்ற ஆர்வத்தால் பிள்ளையார் தமைச் சூழ்ந்த    	

 நெருகின் இடையவர் காணா வகை நிலத்துப் பணிந்து உள்ளம்       	

 உருக்கி எழும் மனம் பொங்கத் தொண்டர் குழாத்துடன் அணைந்தார்     6.1.933
  

2832வந்து அணைந்த வாகீசர் வண் புலி வாழ் வேந்தர்         	

 சந்த மணித் திருமுத்தின் சிவிகையினைத் தாங்கியே  	

 சிந்தை களிப்பு உற வந்தார் திருஞான சம்பந்தர்     	

 புந்தியில் வேறு ஒன்று நிகழ்ந்திட முன் புகல்கின்றார்  	 6.1.934
  

2833      அப்பர் தாம் எங்கு உற்றார் இப்பொழுது என்று அருள் செய்யக்  	

 செப்ப அரிய புகழ்த் திருநாவுக் கரசர் செப்புவார்    	

 ஒப்பு அரிய தவம் செய்தேன் ஆதலினால் உம் அடிகள்    	

 இப்பொழுது தாங்கிவரப் பெற்று உய்ந்தேன் யான் என்றார்          6.1.935
  

2834       அவ் வார்த்தை கேட்டு அஞ்சி அவனியின் மேல் இழிந்து அருளி        	

 இவ்வாறு செய்து அருளிற்று என்னாம் என்று இறைஞ்சுதலும்   	

 செவ்வாறு மொழி நாவலர் திருஞான சம்பந்தர்க்கு     	

 எவ்வாறு செயத் தகுவது என்று எதிரே இறைஞ்சினார்    	 6.1.936
  

2835       சூழ்ந்து மிடைந்த கருணையும் தொண்டர் எல்லாம் அது கண்டு    	

 தாழ்ந்து நிலம் உற வணங்கி எழுந்து தலை கை குவித்து  	

 வாழ்ந்து மனக் களிப்பினராய் மற்று இவரை வணங்கப் பெற்று       	

 ஆழ்ந்த பிறப்பு உய்ந்தோம் என்று அண்டமெலாம் உற ஆர்த்தார்      	 6.1.937
  

2836      திருஞான சம்பந்தர் திருநாவுக்கரசர் தமைப்    	

 பெருகு ஆர்வத் தொடும் அணைந்து தழீஇக் கொள்ளப் பிள்ளையார்    	

 மருவாரும் மலர் அடிகள் வணங்கி உடன் வந்து அணைந்தார்  	

 பொருவாரும் புனல் சடையார் மகிழ்ந்த திருப்பூந் துருத்தி       6.1.938
  

2837       அன்பர் குழாத்தொடும் செல்வார் ஆன் ஏற்றார் மகிழ் கோயில்        	

 முன் பணித்து ஆகச் சென்று கோபுரத்தை முன் இறைஞ்சித்  	

 துன்பம் இலாத் திருத் தொண்டர் உடன் தொழுது புக்கு அருளி       	

 என்பு உருக வலம் கொண்டு பணிந்து ஏத்தி இறைஞ்சினார்        6.1.939
  

2838      பொய்யிலியாரைப் பணிந்து போற்றியே புறத்து அணைவார்  	

 செய்ய சடையார் கோயில் திருவாயில் முன்னாக      	

 மையறு சீர் தொண்டர் குழாம் வந்து புடை சூழ உலகு    	

 உய்யவந்தார் தங்களுடன் மகிழ்ந்து அங்கு இனிது இருந்தார்         	 6.1.940
  

2839       வாக்கின் தனி மன்னர் வண்புகலி வேந்தர் தமை  	

 போக்கும் வரவும் வினவப் புகுந்தது எல்லாம்  	

 தூக்கின் தமிழ் விரகர் சொல் இறந்த ஞான மறை     	

 தேக்கும் திருவாயால் செப்பி அருள் செய்தார்         6.1.941
  

2840      காழியினில் வந்த கவுணியர் தம் போர் ஏற்றை         	

 ஆழி மிசை கல் மிதப்பில் வந்தார் அடிவணங்கி      	

 வாழி திருத்தொண்டு என்னும் வான் பயிர்தான் ஒங்குதற்குச்        	

 சூழும் பெரு வேலி ஆனீர் எனத் தொழுதார்  	 6.1.942
  

2841      பிள்ளையார் தாமும் அவர் முன் தொழுது பேர் அன்பின்      	

 வெள்ளம் அனைய புகழ் மாதினியர் மேன்மையையும்      	

 கொள்ளும் பெருமைக் குலச் சிறையார் தொண்டினையும்    	

 உள்ள பரிசு எல்லாம் மொழிந்து ஆங்கு உவந்து இருந்தார்        6.1.943
  

2842      தென்னற்கு உயிரோடு நீறு அளித்துச் செங்கமலத்து        	

 அன்னம் அனையார்க்கும் அமைச்சர்க்கும் அன்பு அருளித்     	

 துன்னும் நெறி வைதிகத்தின் தூ நெறியே ஆக்குதலால்   	

 மன்னு புகழ் வாகீசர் கேட்டு மனம் மகிழ்ந்தார்      6.1.944
  

2843      சொல்லின் பெரு வேந்தர் தொண்டை வள நாடு எய்தி      	

 மல்கு புகழ்க் காஞ்சி ஏகாம்பரம் என்னும்    	

 செல்வர் கழல் பணிந்து சென்றது எல்லாம் செப்புதலும்    	

 புல்கு நூல் மார்பரும் போய்ப் போற்ற மனம் புரிந்தார்   6.1.945
  

2844      அங்கணரைப் போற்றி எழுந்த ஆண்ட அரசு அமர்ந்த         	

 பொங்கு திரு மடத்தில் புக்கு அங்கு இனிது அமர்ந்து    	

 திங்கள் பகவணியும் சென்னியார் சேவடிக்கீழ்த்       	

 தங்கு மனத்தோடு தாள் பரவிச் செல்லும் நாள்         6.1.946
  

2845      வாகீச மாமுனிவர் மன்னும் திரு ஆலவாய்      	

 நாகம் அரைக்கு அசைத்த நம்பர் கழல் வணங்கப்        	

 போகும் பெரு விருப்புப் பொங்கப் புகலியின்மேல்     	

 ஏகும் பெரும் காதல் பிள்ளையார் ஏற்று எழுவார்        6.1.947
  

2846      பூந்துருத்தி மேவும் புனிதர் தமைப் புக்கு இறைஞ்சிப்       	

 போந்து திருவாயில் புறத்து அணைந்து நாவினுக்கு      	

 வேந்தர் திரு உள்ளம் மேவ விடை கொண்டு அருளி     	

 ஏந்தலார் எண்ணிறந்த தொண்டருடன் ஏகினார்       6.1.948
  

2847      மாடு புனல் பொன்னி இழிந்து வட கரையில்    	

 நீடு திரு நெய்த்தானம் ஐயாறு நேர்ந்து இறைஞ்சிப்    	

 பாடு தமிழ் மாலைகளும் சாத்திப் பரவிப் போய்     	

 ஆடல் புரிந்தார் திருப் பழனம் சென்று அணைந்தார்      6.1.949
  

2848      செங்கண் விடையார் திருப் பழனம் சேர்ந்து இறைஞ்சிப்     	

 பொங்கிய காதலின் முன் போற்றும் பதி பிறவும்     	

 தங்கிப்போய்ச் சண்பை நகர் சார்ந்தார் தனிப் பொருப்பின்      	

 மங்கை திருமுலைப்பால் உண்டு அருளும் வள்ளலார்      6.1.950
  

2849       தென்னாட்டு அமண் மாசு அறுத்துத் திரு நீறே    	

 அந்நாடு போற்று வித்தார் வந்து அணையும் வார்த்தை கேட்டு       	

 எந் நாள் பணிவது என ஏற்று எழுந்த மா மறையோர்    	

 முன்னாக வேதம் முழங்க எதிர் கொண்டார்    6.1.951
  

2850      போத நீடு மா மறையவர் எதிர் கொளப் புகலி காவலரும் தம்      	

 சீத முத்து அணிச் சிவிகை நின்று இழிந்து எதிர் செல்பவர் திருத் தோணி  	

 நாதர் கோயில் முன் தோன்றிட நகை மலர்க் கரம் குவித்து இறைஞ்சிப் போய்         	

 ஓத நீரின் மேல் ஓங்கு கோயிலின் மணிக் கோபுரம் சென்று உற்றார்       6.1.952
  

2851      அங்கம் மா நிலம் தெட்டுற வணங்கிப் புக்கு அஞ்சலி முடி ஏறப்        	

 பொங்கு காதலில் புடைவலம் கொண்டு முன் பணிந்து போற்றி எடுத்து ஓதித்    	

 துங்க நீள் பெரும் தோணி ஆம் கோயிலை அருளினால் தொழுது ஏறி        	

 மங்கையோடு உடன் வீற்று இருந்து அருளினார் மலர்க் கழல் பணிவுற்றார்      6.1.953
  

2852      முற்றும் மெய் எலாம் புளகங்கள் முகிழ்த்து எழ முகந்து கண் களிகூரப்     	

 பற்றும் உள்ளம் உள் அலைத்து எழும் ஆனந்தம் பொழிதரப் பணிந்து ஏத்தி       	

 உற்றுமை சேர்வது எனும் திருவியமகம் உவகையால் எடுத்து ஓதி     	

 வெற்றியாக மீனவன் அவை எதிர் நதி மிசை வருகான் என்பார்    6.1.954
  

2853       சீரின் மல்கிய திருப்பதிகத்தினில் திருக் கடைக் காப்பு ஏற்றி    	

 வாரின் மல்கிய வன முலையாள் உடன் மன்னினார் தமைப் போற்றி  	

 ஆரும் இன் அருள் பெற்று மீண்டு அணைபவர் அம்கையால் தொழுது ஏத்தி         	

 ஏரின் மல்கிய கோயில் முன் பணிந்து போந்து இறைஞ்சினர் மணிவாயில்      6.1.955
  

2854      தாதையாரும் அங்கு உடன் பணிந்து அணைந்திடச் சண்பையார் தனி ஏறு    	

 மூது எயில் திருவாயிலைத் தொழுது போய் முகை மலர்க் குழலார்கள்         	

 ஆதரித்து வாழ்த்துரை இரு மருங்கு எழ அணி மறுகு இடைச் சென்று    	

 காதலித்தவர்க்கு அருள் செய்து தம் திருமாளிகைக் கடை சார்ந்தார்          6.1.956
  

2855      நறவம் ஆர் பொழில் புகலியில் நண்ணிய திருஞான சம்பந்தர்        	

 விறலியார் உடன் நீல கண்ட பெரும் பாணர்க்கு மிக நல்கி      	

 உறையுளாம் அவர் மாளிகை செல விடுத்து உள் அணைதரும் போதில்  	

 அறலின் நேர் குழலார் மணி விளக்கு எடுத்து எதிர்கொள அணை உற்றார்       6.1.957
  

2856      அங்கு அணைந்து அருமறைக் குலத் தாயர் வந்து அடி வணங்கிடத் தாமும்     	

 துங்க நீள் பெரும் தோணியில் தாயர் தாள் மனம் கொளத் தொழுவாராய்த்    	

 தங்கு காதலின் அங்கு அமர்ந்து அருளும் நாள் தம்பிரான் கழல் போற்றிப்      	

 பொங்கும் இன் இசை திருப்பதிகம் பல பாடினார் புகழ்ந்து ஏத்தி   	 6.1.958
  

2857      நீல மா விடம் திரு மிடற்று அடக்கிய நிமலரை நேர் எய்தும்      	

 காலம் ஆனவை அனைத்தினும் பணிந்து உடன் கலந்த அன்பர்களோடும்   	

 சால நாள் அங்கு உறைபவர் தையலாள் தழுவிடக் குழை கம்பர்      	

 கோலம் ஆர்தரக் கும்பிடும் ஆசை கொண்டு எழும் குறிப்பினர் ஆனார்          6.1.959
  

2858      தாண்டகத் திரு நாட்டினைச் சார்ந்து வந்து எம்பிரான் மகிழ் கோயில்  	

 கண்டு போற்றி நாம் பணிவது என்று அன்பருக்கு அருள் செய்வார் காலம் பெற்று   	

 அண்டருக்கு அறிவரும் பெரும் தோணியில் இருந்தவர் அருள் பெற்றுத்   	

 தொண்டர் சூழ்ந்து உடன் புறப்படத் தொடர்ந்து எழும் தாதையார்க்கு உரை செய்வார்  6.1.960
  

2859       அப்பர் நீர் இனி இங்கு ஒழிந்து அருமறை அங்கி வேட்டு அன்போடும்   	

 துப்பு நேர் சடையார் தமைப் பரவியே தொழுது இரும் எனச் சொல்லி        	

 மெய்ப் பெரும் தொண்டர் மீள்பவர் தமக்கு எலாம் விடை கொடுத்து அருளிப்போய்        	

 ஒப்பு இலாதவர் தமை வழி இடைப் பணிந்து உருகும் அன்போடு செல்வார்        6.1.961
  

2860       செல்வம் மல்கிய தில்லை மூதூரினில் திரு நடம் பணிந்து ஏத்திப்     	

 பல் பெரும் தொண்டர் எதிர் கொளப் பரமர் தன் திருத்தினை நகர் பாடி     	

 அல்கு தொண்டர்கள் தம்முடன் திருமாணிக் குழியினை அணைந்து ஏத்தி         	

 மல்கு வார் சடையார் திருப் பாதிரிப் புலியூரை வந்து உற்றார்    6.1.962
  

2861      கன்னி மாவனம் காப்பு என இருந்தவர் கழல் இணை பணிந்து அங்கு       	

 முன்ன மா முடக்கு கான் முயற்கு அருள் செய்த வண்ணமும் மொழிந்து ஏத்தி       	

 மன்னுவார் பொழில் திரு வடுகூரினை வந்து எய்தி வணங்கிப்போய்  	

 பின்னுவார் சடையார் திருவக்கரை பிள்ளையார் அணைவுற்றார்      	 6.1.963
  

2862      வக்கரைப் பெருமான் தன்னை வணங்கி அங்கு அமரும் நாள் அருகாலே      	

 செக்கர் வேணியர் இரும்பை மாகாளமும் சென்று தாழ்ந்து உடன் மீண்டு         	

 மிக்க சீர் வளர் அதிகை வீரட்டமும் மேவுவார் தம் முன்பு       	

 தொக்க மெய்த் திருத்தொண்டர் வந்து எதிர் கொளத் தொழுது எழுந்து அணைவுற்றார்   6.1.964
  

2863      ஆதி தேவர் அங்கு அமர்ந்த வீரட்டானம் சென்று அணைபவர் முன்னே     	

 பூதம் பாட நின்று ஆடுவார் திரு நடம் புலப்படும் படி காட்ட      	

 வேத பாலகர் பணிந்து மெய் உணர்வுடன் உருகிய விருப்போடும்     	

 கோது இலா இசை குலவு குண்டைக்குறள் பூதம் என்று எடுத்து ஏத்தி    6.1.965
  

2864      பரவி ஏத்திய திருப் பதிகத்து இசை பாடினார் பணிந்து அங்கு       	

 விரவும் அன்பொடு மகிழ்ந்து இனிது உறைபவர் விமலரை வணங்கிப் போய்     	

 அரவ நீள் சடை அங்கணர் தாம் மகிழ்ந்துறை திரு வாமாத்தூர்     	

 சிர புரத்து வந்து அருளிய திருமறைச் சிறுவர் சென்று அணைவுற்றார்     6.1.966
  

2865      சென்று அணைந்து சிந்தையின் மகிழ் விருப்பொடு திகழ் திருவாமாத்தூர்ப்        	

 பொன்ற அங்கு பூங்கொன்றையும் வன்னியும் புனைந்தவர் அடி போற்றிக்         	

 குன்ற வார் சிலை எனும் திருப்பதிகம் மெய் குலவிய இசை பாடி   	

 நன்றும் இன்புறப் பணிந்து செல்வார் திருக்கோவலூர் நகர் சேர்ந்தார்       6.1.967
  

2866      கோவல் நீடிய வீரட்டம் அமர்ந்தவர் குரை கழல் பணிந்து ஏத்தி      	

 ஆவின் ஐந்து உகந்து ஆடுவார் அறை அணி நல்லூரை அணைந்து ஏத்தி   	

 பா அலர்ந்த செந்தமிழ் கொடு பரவுவார் பரவு சீர் அடியார்கள்   	

 மேவும் அன்புறு மேன்மையாம் தன்மையை விளங்கிட அருள் செய்தார்   6.1.968
  

2867      சீரின் மன்னிய பதிகம் முன் பாடி அத் திரு அறை அணி நல்லூர்      	

 வாரின் மல்கிய கொங்கையாள் பங்கர் தம் மலை மிசை வலம் கொள்வார்     	

 பாரின் மல்கிய தொண்டர்கள் இமையவர் நாள்தொறும் பணிந்து ஏத்தும்        	

 காரின் மல்கிய சோலை அண்ணாமலை அன்பர் காட்டிடக் கண்டார்    6.1.969
  

2868       அண்ணாமலை அங்கு அமரர்பிரான் வடிவு போன்று தோன்றுதலும்  	

 கண்ணால் பருகிக் கை தொழுது கலந்து போற்றும் காதலினால்      	

 உண்ணா முலையாள் எனும் பதிகம் பாடி தொண்டருடன் போந்து       	

 தெண்ணீர் முடியார் திருவண்ணாமலைச் சென்று சேர்வுற்றார்         6.1.970
  

2869       அங்கண் அணைவார் பணிந்து எழுந்து போற்றி செய்து அம்மலை மீது      	

 தங்கு விருப்பில் வீற்று இருந்தார் தட்டாமறைகள் தம் முடி மேல்    	

 பொங்கும் ஆர்வத் தொடும் புனைந்து புளகம் மலர்ந்த திரு மேனி    	

 எங்கும் ஆகிக் கண் பொழியும் இன்ப அருவி பெருக்கினார்           6.1.971
  

2870      ஆதி மூர்த்தி கழல் வணங்கி அங்கண் இனிதின் அமரும் நாள்         	

 பூத நாதர் அவர் தம்மைப் பூவார் மலரால் போற்றி இசைத்து      	

 காதலால் அத் திருமலையில் சில நாள் வைகிக் கமழ் கொன்றை   	

 வேத கீதர் திருப்பதிகள் பிறவும் பணியும் விருப்புறுவார்         6.1.972
  

2871      மங்கை பாகர் திருவருளால் வணங்கிப் போந்து வட திசையில்        	

 செங்கண் விடையர் பதி பலவும் பணிந்து புகலிச் செம்மலார்      	

 துங்க வரைகள் கான் பலவும் கடந்து தொண்டை திருநாட்டில்        	

 திங்கள் முடியார் இனிது அமரும் திருவோத்தூரைச் சேர்வுற்றார்        6.1.973
  

2872      தேவர் முனிவர்க்கு ஒத்து அளித்தார் திருவோத்தூரில் திருத் தொண்டர்  	

 தாவில் சண்பைத் தமிழ் விரகர் தாம் அங்கு அணையக் களி சிறந்து         	

 மேவும் கதலி தோரணங்கள் விளக்கு நிரைத்து நிறை குடமும்      	

 பூவும் பொரியும் சுண்ணமும் முன் கொண்டு போற்றி எதிர் கொண்டார்           6.1.974
  

2873      சண்பை வேந்தர் தண் தரளச் சிவிகை நின்றும் இழிந்து அருளி        	

 நண்பின் மிக்க சீர் அடியார் சூழ நம்பர் கோபுரம் சூழ்         	

 விண் பின் ஆக முன் ஓங்கும் வியன் பொன் புரிசை வலம் கொண்டு   	

 பண்பு நீராடி பணிந்து எழுந்து பரமர் கோயிலுள் அடைந்தார்         6.1.975
  

2874       வாரணத்தின் உரி போர்த்த மைந்தர் உமையாள் மணவாளர்   	

 ஆரணத்தின் உள் பொருளாய் நின்றார் தன் முன் அணைந்து இறைஞ்சி   	

 நாரணற்கும் பிரமற்கும் நண்ண அரிய கழல் போற்றும்    	

 காரணத்தின் வரும் இன்பக் கண்ணீர் பொழியக் கைதொழுதார்        6.1.976
  

2875      தொழுது விழுந்து பணிந்து எழுந்து சொல் மாலைகளால் துதி செய்து     	

 முழுதும் ஆனார் அருள் பெற்றுப் போந்து வைகி முதல்வர் தம்மைப்     	

 பொழுது தோறும் புக்கு இறைஞ்சிப் போற்றி செய்து அங்கு அமர்வார் முன்      	

 அமுது வணங்கி ஒரு தொண்டர் அமணர் திறத்து ஒன்று அறிவிப்பார்      6.1.977
  

2876      அங்கை அனல் ஏற்றவர்க்கு அடியேன் ஆக்கும் பனைகள் ஆன எலாம்        	

 மங்குலுற நீள் ஆண் பனையாய்க் காயா வாகக் கண்ட அமணர்        	

 இங்கு நீர் இட்டு ஆக்குவன காய்த்தற்கு கடை உண்டோ  என்று        	

 பொங்கு நகை செய்து இழைத்து உரைத்தார் அருள வேண்டும் எனப் புகல      6.1.978
  

2877      பரமனார் திருத் தொண்டர் பண்பு நோக்கிப் பரிவு எய்த்   	

 விரவு காதலொடும் விரைந்து விமலர் கோயில் புக்கு அருளி     	

 அரவும் மதியும் பகை தீர அணிந்தார் தம்மை அடி வணங்கி       	

 இரவு போற்றித் திருப்பதிகம் இசையில் பெருக எடுத்து அருளி      6.1.979
  

2878      விரும்பு மேன்மைத் திருக் கடைக் காப்பு அதனில் விமலர் அருளாலே    	

 குரும்பை ஆண்பனை ஈனும் என்னும் வாய்மை குலவு தலால்    	

 நெருங்கும் ஏற்றுப் பனை எல்லாம் நிறைந்த குலைகளாய்க் குரும்பை    	

 அரும்பு பெண்ணை ஆகி இடக் கண்டோ ர் எல்லாம் அதிசயித்தார்       6.1.980
  

2879      சீரின் மன்னும் திருக்கடைக் காப்பு ஏற்றிச் சிவனார் அருள் பெற்றுப்   	

 பாரில் நீடும் ஆண் பனை முன் காய்த்துப் பழுக்கும் பண்பினால்      	

 நேரும் அன்பர் தம் கருத்து நேரே முடித்துக் கொடுத்து அருளி       	

 ஆரும் உவகைத் திருத் தொண்டர் போற்ற அங்கண் இனிது அமர்ந்தார்     6.1.981
  

2880      தென் நாட்டு அமண் மாசு அறுத்தார் தம் செய்கை கண்டு திகைத்த அமணர்  	

 அந்நாடு அதனை விட்டு அகல்வார் சிலர் தம் கையில் குண்டிகைகள்   	

 என்ன ஆவன மற்று இவை என்று தகர்ப்பார் இறைவன் ஏறு உயர்த்த     	

 பொன்னார் மேனிப் புரிசடையான் அன்றே என்று போற்றினார்         6.1.982
  

2881      பிள்ளையார் தம் திருவாக்கில் பிறத்தலால் அத் தாலமும் முன்பு       	

 உள்ள பாசம் விட்டு அகல ஒழியாப் பிறவி தனை ஒழித்துக்      	

 கொள்ளும் நீர்மைக் காலங்கள் கழித்துச் சிவமே கூடினவால்       	

 வள்ளலார் மற்று அவர் அருளின் வாய்மை கூறின் வரம்பு என்னாம்         6.1.983
  

2882       அங்கண் அமரர் பெருமானைப் பணிந்து போந்து ஆடு அரவின் உடன்       	

 பொங்கு கங்கை முடிக்கு அணிந்தார் மகிழும் பதிகள் பல போற்றி  	

 மங்கை பாகர் அமர்ந்து அருளும் வயல் மாகறலை வழுத்திப் போய்க்   	

 கொங்கு மலர் நீர்க் குரங்கணி முட்டத்தைச் சென்று குறுகினார்         6.1.984
  

2883      ஆதி முதல்வர் குரங்கணின் முட்டத்தை அணிந்து பணிந்து ஏத்தி        	

 நீதி வாழும் திருத்தொண்டர் போற்ற நிகரில் சண்பையினில்    	

 வேதமோடு சைவ நெறி விளங்க வந்த கவுணியனார்    	

 மாதோர் பாகர் தாம் மன்னும் மதில் சூழ் காஞ்சி மருங்கு அணைந்தார்       6.1.985
  

2884      நீடு காஞ்சி வாணரும் நிலவு மெய்ம்மை அன்பரும்         	

 மாடு சண்பை வள்ளலார் வந்து அணைந்த ஓகையால்       	

 கூடுகின்ற இன்ப நேர் குலாவு வீதி கோலினார்      	

 காடு கொண்ட பூகம் வாழை காமர் தோரணங்களால்         6.1.986
  

2885      கொடி நிரைத்த வீதியில் கோலவே திகைப்புறம்       	

 கடி கொள் மாலை மொய்த்த பந்தர் கந்த நீர்த் தசும்புடன்       	

 மடிவில் பொன் விளக்கு எடுத்து மாதர் மைந்தர் மல்குவார்        	

 படி விளங்கும் அன்பரும் பரந்த பண்பில் ஈண்டுவார்      	    6.1.987
  

2886      கோதைமார் ஆடலும் குலாவும் தொண்டர் பாடலும்  	

 வேத கீத நாதமும் மிக்கு எழுந்து விம்மவே         	

 காதல் நீடு காஞ்சி வாணர் கம்பலைத்து எழுந்து போய்  	

 மூது எயில் புறம்பு சென்று அணைந்து முன் வணங்கினார்      6.1.988
  

2887      சண்பை ஆளும் மன்னர் முன்பு தொண்டர் வந்து சார்தலும்       	

 பண்பு நீடியான முன்பு இழிந்து இறைஞ்சு பான்மை கண்டு   	

 எண் பெருக்கும் மிக்க தொண்டர் அஞ்சலித்து எடுத்த சொல்        	

 மண் பரக்க வீழ்ந்து எழுந்து வானமுட்ட ஆர்த்தனர்           6.1.989
  

2888       சேண் உயர்ந்த வாயில் நீடு சீர் கொள் சண்பை மன்னனார்  	

 வாண் நிலாவும் நீற்று அணி விளங்கிட மனத்தினில்   	

 பூணும் அன்பர் தம் உடன் புகுந்திடப் புறத்து உளோர்     	

 காணும் ஆசையில் குவித்த கைந்நிரை எடுத்தனர்           6.1.990
  

2889       வியன் நெடும் தெருவின் ஊடு மிக்க தொண்டர் ஆர்ப்பு எழக்  	

 கயல் நெடும் கண் மாதரும் காதல் நீடும் மாந்தரும்     	

 புயல் பொழிந்ததாம் எனப் பூவினொடு பொன் சுண்ணம்   	

 இயலும் ஆறு வாழ்த்து எடுத்து இரு மருங்கும் வீசினார்           6.1.991
  

2890      இன்ன வண்ணம் யாவரும் இன்பம் எய்த எய்துவார்    	

 பின்னுவார் சடை முடிப் பிரான் மகிழ்ந்த கோயில்கள்  	

 முன் உறப் பணிந்து போய் மொய் வரைத் திருமகள்     	

 மன்னு பூசனை மகிழ்ந்த மன்னர் கோயில் முன்னினார்           6.1.992
  

2891      கம்பவாணர் கோயில் வாயில் கண்டுகை குவித்து எடுத்து     	

 உம்பர் ஓங்கும் கோபுரத்தின் முன் இறைஞ்சி உள் அணைந்து         	

 அம் பொன் மாளிகைப் புறத்தில் அன்பரோடு சூழ வந்து  	

 இம்பர் ஞாலம் உய்ய வந்த பிள்ளையார் இறைஞ்சுவார்           6.1.993
  

2892      செம் பொன் மலைக் கொடி தழுவக் குழைந்து அருளும் திருமேனிக்       	

 கம்பவரை வந்து எதிர் வணங்கும் கவுணியர்தம் காவலனார்         	

 பம்பு துளிக் கண் அருவி பாய்ந்து மயிர்ப் புளகம் வரத்து         	

 அம் பெருகு மனக் காதல் தள்ள நிலம் மிசைத் தாழ்ந்தார்      6.1.994
  

2893      பல முறையும் பணிந்து எழுந்து பங்கயச் செங்கை முகிழ்ப்ப    	

 மலரும் முகம் அளித்த திரு மணிவாயால் மறையான் என்று         	

 உலகுய்ய எடுத்து அருளி உருகிய அன்பு என்பு உருக்க     	

 நிலவு மிசை முதற்று ஆளம் நிரம்பிய நீர்மையில் நிகழ      6.1.995
  

2894      பாடினார் பணிவுற்றார் பரிவுறும் ஆனந்தக் கூத்து  	

 ஆடினார் அகம் குழைந்தார் அஞ்சலி தம் சென்னியின் மேல்        	

 சூடினார் மெய்ம் முகிழ்த்தார் சூகரமும் அன்னமுமாய்த்     	

 தேடினார் இருவருக்கும் தெரிவரியார் திருமகனார்   6.1.996
  

2895      மருவிய ஏழ் இசை பொழிய மனம் பொழியும் பேர் அன்பால்         	

 பெருகிய கண் மழை பொழியப் பெரும் புகலிப் பெரும் தகையார்   	

 உருகிய அன்புள் அலைப்ப உமை தழுவக் குழைந்தவரைப்    	

 பருகிய மெய் உணர்வினொடும் பரவியே புறத்து அணைந்தார்        6.1.997
  

2896      புறத்து அணைந்த தொண்டருடன் போந்து அமைந்த திருமடத்தில்         	

 பெறற்கு அரும் பேறு உலகு உய்யப் பெற்று அருளும் பிள்ளையார்      	

 மறப்பு அரிய காதல் உடன் வந்து எய்தி மகிழ்ந்து உறைவார்      	

 அறம் பெரும் செல்வக் காமக் கோட்டம் அணைந்து இறைஞ்சினார்       6.1.998
  

2897      திரு ஏகம்பத்து அமர்ந்த செழும் சுடரைச் சேவடியில்       	

 ஒரு போதும் தப்பாதே உள் உருகிப் பணிகின்றார்     	

 மருவு திரு இயமகமும் வளர் இருக்கும் குறள் மற்றும்      	

 பெருகும் இசைத் திருப்பதிகத் தொடை புனைந்தார் பிள்ளையார்    6.1.999
  

2898      நீடு திருப் பொழில் காஞ்சி நெறிக்காரைக் காடு இறைஞ்சிச்     	

 சூடு மதிக் கண்ணியார் துணை மலர்ச் சேவடி பாடி      	

 ஆடும் அவர் இனிது அமரும் அனே கதங்கா வதம் பரவி   	

 மாடு திருத் தானங்கள் பணிந்து ஏத்தி வைகும் நாள்      6.1.1000




2899 

எண் திசையும் போற்றி இசைக்கும் திருப்பதி மற்று அதன் புறத்துத்    	

 தொண்டருடன் இனிது ஏகித் தொல்லை விடம் உண்டு இருண்ட        	

 கண்டர் மகிழ் மேல் தளியும் முதலான கலந்து ஏத்தி    	

 மண்டு பெரும் காதலினால் வணங்கி மீண்டு இனிது இருந்தார்    6.1.1001
  

2900      அப்பதியில் விருப்பினோடும் அங்கணரை பணிந்து அமர்வார்         	

 செப்பரிய புகழ்ப் பாலித் திரு நதியின் தென் கரை போய்     	

 மைப் பொலியும் கண்டர் திருமால் பேறு மகிழ்ந்து இறைஞ்சி      	

 முப்புரம் செற்றவர் தம்மை மொழி மாலை சாத்தினார்  	  6.1.1002
  

2901      திருமால் பேறு உடையவர் தம் திரு அருள் பெற்று எழுந்து அருளிக்     	

 கருமாலும் கருமாவாய் காண்பரிய கழல் தாங்கி       	

 மரு ஆற்றல் மழவிடையார் திருவல்லம் வணங்கித் தம்    	

 பொருமாற்கு திருப்பதிகப் பெரும் பிணையல் அணிவித்தார்      6.1.1003
  

2902      அங்கு உள்ள பிற பதியில் அரிக்கு அரியார் கழல் வணங்கி        	

 பொங்கு புனல் பால் ஆற்றின் புடையில் வடபால் இறைவர்         	

 எங்கும் உறை பதி பணிவார் இலம்பை அம் கோட்டூர் இறைஞ்சிச்    	

 செங்கண் விடை உகைத்தவரைத் திருப்பதிகம் பாடினார்  	 6.1.1004
  

2903      திருத்தொண்டர் பலர் சூழ திரு வில் கோலமும் பணிந்து   	

 பொருட் பதிகத் தொடை மாலை புரம் எரித்த படி பாடி        	

 அருள் புகலி ஆண் தகையார் தக்கோலம் அணைந்து அருளி  	

 விருப்பினோடும் திருவூறல் மேவினார் தமைப் பணிந்தார்        	 6.1.1005
  

2904      தொழுது பல முறை போற்றிச் சுரர் குருவுக்கு இளைய முனி  	

 வழுவில் தவம் புரிந்து ஏத்த மன்னினார் தமை மலர்ந்த  	

 பழுதில் செழும் தமிழ் மாலை பதிக இசை புனைந்து அருளி       	

 முழுதும் அளித்தவர் அருளால் போந்தனர் முத்தமிழ் விரகர்         6.1.1006
  

2905      குன்ற நெடும் சிலை ஆளர் குலவிய பல் பதி பிறவும்     	

 நின்ற விருப்புடன் இறைஞ்சி நீடு திருத் தொண்டர் உடன்        	

 பொன் தயங்கு மணி மாடப் பூந்தராய்ப் புரவலனார்     	

 சென்று அணைந்தார் பழையனூர்த் திரு ஆலம் காட்டு அருகு  	 6.1.1007
  

2906      இம்மையிலே புவி உள்ளோர் யாரும் 
   காண ஏழ் உலகும் போற்றி இசைப்ப எம்மை ஆளும்        

 அம்மை திருத் தலையாலே நடந்து போற்றும் 
   அம்மை அப்பர் திரு ஆலம் காடாம் என்று 	

 தம்மை உடையவர் மூதூர் மிதிக்க அஞ்சிச் 
   சண்பை வரும் சிகாமணியார் சாரச் சென்று 	

 செம்மை நெறி வழுவாத பதியின் மாடோ ர் 
   செழும் பதியில் அன்று இரவு பள்ளி சேர்ந்தார்  6.1.1008
  

2907      மாலை இடை யாமத்துப் பள்ளி 
   கொள்ளும் மறையவனார் தம் முன்பு கனவிலே வந்து 	

 ஆல வனத்து அமர்ந்து அருளும் அப்பர் நம்மை 
   அயர்தனையோ பாடுதற்கு என்று அருளிச் செய்ய 	

 ஞாலம் இருள் நீங்க வரும் புகலி வேந்தர் நடு 
   இடை யாமத்தின் இடைத் தொழுது உணர்ந்து 	

 வேலை விடம் உண்டவர் தம் கருணை போற்றி 
   மெய் உருகித் திருப்பதிகம் விளம்பல் உற்றார்   6.1.1009
  

2908      துஞ்ச வருவார் என்றே எடுத்த 
   ஓசைச் சுருதி முறை வழுவாமல் தொடுத்த பாடல் 	

 எஞ்சல் இலா வகை முறையே பழையன் ஊரார் 
   இயம்பு மொழி காத்த கதை சிறப்பித்து ஏத்தி 	

 அஞ்சன மா கரி உரித்தார் அருளாம் என்றே 
   அருளும் வகை திருக்கடைக் காப்பு அமையச்சாத்திப்      

 பஞ்சுரமாம் பழைய திறம் கிழமை கொள்ளப் 
   பாடினார் பார் எல்லாம் உய்ய வந்தார்        6.1.1010
  

2909       நீடும் இசைத் திருப் பதிகம் பாடிப் 
   போற்றி நெடும் கங்குல் இருள் நீங்கி நிகழ்ந்த காலை 	

 மாடு திருத் தொண்டர் குழாம் அணைந்த போது 
   மாலையினில் திரு ஆல வனத்து மன்னி 	

 ஆடும் அவர் அருள் செய்த படியை எல்லாம் 
   அருளிச் செய்து அகம்மலர பாடி ஏத்திச் 	

 சேடர் பயில் திருப்பதியைத் தொழுது போந்து 
   திருப்பாசூர் அதன் மருங்கு செல்லல் உற்றார் 	  6.1.1011
  

2910      திருப்பாசூர் அணைந்து அருளி அங்கு 
   மற்றச் செழும் பதியோர் எதிர் கொள்ளச் சென்று புக்குப்  	

 பொருப்பு அரையன் மடப்பாவை இடப் பாகத்துப் 
   புராதனர் வேய் இடம் கொண்ட புனிதர் கோயில்      	

 விருப்பின் உடன் வலம் கொண்டு புக்குத் தாழ்ந்து 
   வீழ்ந்து எழுந்து மேனி எல்லாம் முகிழ்ப்ப நின்றே    	

 அருள் கருணைத் திருவாளன் நாமம் சிந்தை இடையார் 
   என்று இசைப் பதிகம் அருளிச் செய்தார்   6.1.1012
  

2911      மன்னு திருப்பதிக இசைப் பாடிப்
    போற்றி வணங்கிப் போந்து அப்பதியில் வைகி மாடு 	

 பிஞ்ஞகர் வெண் பாக்கம் முதலாய் உள்ள பிறபதிகள் 
   பணிந்து அணைவார் பெருகும் அன்பால் 	

 முன் நிறைந்த திருவாய் மஞ்சன நீர் ஆட்டும் 
   முதல் வேடர் கண்ணப்ப நாயனாரை  	

 உன்னி ஒளிர் காளத்தி மலை வணங்க உற்ற 
   பெரு வேட்கை உடன் உவந்து சென்றார் 	  6.1.1013
  

2912      மிக்க பெரும் காதலுடன் தொண்டர் 
   சூழ மென்புனல் நாட்டினை அகன்று வெற்பும் கானும் 	

 தொக்க பெருவன் புலக்கான் அடைந்து போகிச் 
   சூல கபாலக் கரத்துச் சுடரும் மேனி 	

 முக்கண் முதல் தலைவன் இடம் ஆகி உள்ள முகில் 
   நெருங்கும் காரி கரை முன்னர் சென்று 	

 புக்கு இறைஞ்சி போற்றி இசைத்து அப் பதியில் வைகிப் 
   பூதியரோடு உடன் மகிழ்ந்தார் புகலி வேந்தர்        6.1.1014
  

2913      இறைவர் திருக்காரிகரை இறைஞ்சி 
   அப்பால் எண் இல் பெருவரைகள் இருமருங்கும் எங்கும்       	

 நிறை அருவி நிரைபலவாய் மணியும் பொன்னும் 
   நிறை துவலை புடை சிதறி நிகழ் பலவாகி 	

 அறை கழல் வானவர்க்கு இறைவன் குலிச ஏற்றால் 
   அற்ற சிறை பெற்றவன் மேல் எழுவதற்குச் 	

 சிறகு அடித்துப் பறக்க முயன்று உயர்ந்த போலும் 
   சிலை நிலத்தில் எழுந்து அருளி செல்லா நின்றார்     6.1.1015
  

2914      ஡தவர்கள் நெருங்கு குழாம் பரந்து 
   செல்ல மணி முத்தின் பரிச் சின்னம் வரம்பு இன்று ஆகப்   

 பூதி நிறை கடல் அணைவது என்னச் சண்பைப் 
   புரவலனார் எழுந்து அருளும் பொழுது சின்னத் 	

 தீதில் ஒலி பல முறையும் பொங்கி எங்கும் 
   திருஞான சம்பந்தன் வந்தான் என்னும் 	

 நாதம் நிறை செவியின் வாய் மக்கள் எல்லாம் 
   நலம் மருவு நினைவு ஒன்றாய் மருங்கு நண்ண 	  6.1.1016
  

2915      கானவர் தம் குலம் உலகு போற்ற 
   வந்த கண்ணப்பர் திருப் பாதச் செருப்பு தோய 	

 மான வரிச் சிலை வேட்டை ஆடும் கானும் வான 
   மறை நிலை பெரிய மரமும் தூறும்       	

 ஏனை இமையோர் தாமும் இறைஞ்சி ஏத்தி 
   எய்தவரும் பெருமையவாம் எண் இலாத 	

 தானமும் மற்று அவை கடந்து திருக் காளத்தி சார 
   எழுந்து அருளினார் சண்பை வேந்தர் 	  6.1.1017
  

2916      அம்பொன் மலைக் கொடி முலையாள் 
   குழைத்த ஞானத்து அமுது உண்ட பிள்ளையார் அணைந்தார் என்று 	 

 செம்பொன் மலை வில்லியார் திருக்காளத்தி சேர்ந்த 
   திருத் தொண்டர் குழாம் அடைய ஈண்டிப் 	

 பம்பு சடைத் திரு முனிவர் கபாலக் கையர் பல 
   வேடச் சைவர் குல வேடர் மற்றும்        	

 உம்பர் தவம் புரிவார் அப்பதியில் உள்ளோருடன் 
   விரும்பி எதிர்கொள்ள உழைச் சென்று உற்றார் 	  6.1.1018
  

2917       திசை அனைத்தும் நீற்றின் ஒளி தழைப்ப 
   மண் மேல் சிவலோகம் அணைந்தது எனச் சென்றபோது         

 மிசை விளங்கும் மணி முத்தின் சிவிகை நின்றும் 
   வேத பாலகர் இழிந்து வணங்கி மிக்க 	

 அசைவில் பெரும் தொண்டர் குழாம் தொழுது 
   போற்றி அர எனும் ஓசையின் அண்டம் நிறைப்ப அன்பால்   	

 இசை விளங்கும் தமிழ் விரகர் திருக்காளத்தித் திருமலை 
   இம் மலைகளில் யாது என்று கேட்டார்     6.1.1019
  

2918      வந்து அணைந்த மாதவத்தோர் வணங்கித் 
   தாழ்ந்து மறைவாழ்வே சைவ சிகாமணியேதோன்றும்    	

 இந்த மலை காளனோடு அத்தி தம்மில் இகலி 
   வழிபாடு செய இறைவர் மேவும்  	

 அந்தமில் சீர் காளத்தி மலையாம் என்ன அவனிமேல் 
   பணிந்து எழுந்து அஞ்சலி மேல் கொண்டு        	

 சிந்தை களி மகிழ்ச்சி வரத் திரு விராகம் 
   வானவர் தானவர் என்று எடுத்துச் செல்வார் 	6.1.1020
  

2919      திருந்திய இன் இசை வகுப்பு திருக் கண்ணப்பர் 
   திருத் தொண்டு சிறப்பித்துத் திகழ பாடிப்   	

 பொருந்து பெரும் தவர் கூட்டம் போற்ற வந்து பொன்
   முகலிக் கரை அணைந்து தொழுது போகி        	

 அருந்தவர்கள் எம் மருங்கும் மிடைந்து செல்ல 
   ஆளுடைப் பிள்ளையார் அயன் மால் தேடும் 	

 மருந்து வெளியே இருந்த திருக்காளத்தி மலை 
   அடிவாரம் சார வந்து தாழ்ந்தார்      6.1.1021
  

2920      தாழ்ந்து எழுந்து திருமலையைத் தொழுது 
   கொண்டே தடம் சிலாதலம் சோபானத்தால்  ஏறி    	 

 வாழ்ந்து இமையோர் குழாம் நெருங்கு மணி நீள் வாயில் 
   மருங்கு இறைஞ்சி உள் புகுந்து வளர் பொன் கோயில்     

 சூழ்ந்து வலம் கொண்டு இறைவர் திருமுன்பு எய்தித் 
   தொழுது தலை மேல் கொண்ட செங்கை போற்றி     	 

 வீழ்ந்து எழுவார் கும்பிட்ட பயன் காண்பார் போல் மெய் 
   வேடர் பெருமானைக் கண்டு வீழ்ந்தார் 6.1.1022
  

2921      உள்ளத்தில் தெளிகின்ற அன்பின் மெய்ம்மை 
   உருவினையும் அவ் அன்பின் உள்ளே மன்னும் 	

 வெள்ளச் செஞ்சடைக் கற்றை நெற்றிச் செங்கண் 
   விமலரையும் உடன் கண்ட விருப்பும் பொங்கிப்        	

 பள்ளத்தில் இழி புனல் போல் பரந்து செல்லப் பைம் 
   பொன் மலைவல்லி பரிந்து அளித்த செம்பொன்   	

 வள்ளத்தில் ஞான ஆர் அமுதம் உண்டார் மகிழ்ந்து எழுந்து 
   பல முறையும் வணங்குகின்றார் 6.1.1023
  

2922      பங்கயக் கண் அருவி நீர் பாய நின்று 
   பரவும் இசைத் திருப்பதிகம் பாடி ஆடி    	

 தங்கு பெரும் களி காதல் தகைந்து தட்பத் தம் பெருமான் 
   கழல் போற்றும் தன்மை நீட 	

 அங்கு அரிதில் புறம் போந்து அங்கு அயன் மால் போற்ற 
   அரியார் தம் திருமலைக் கீழ் அணைந்து இறைஞ்சிப்    

 பொங்கு திருத்தொண்டர் மடம் காட்ட அங்குப் புக்கு அருளி 
   இனிது அமர்ந்தார் புகலி வேந்தர் 6.1.1024
  

2923      யாவர்களும் அறிவரிய இறைவன் தன்னை 
   ஏழ் உலகும் உடையானை எண் இலாத 	

 தேவர்கள் தம் பெருமானைத் திருக்காளத்தி மலையின் 
   மிசை வீற்றிருந்த செய்ய தேனைப் 	

 பூவலரும் பொழில் புடைசூழ் சண்பை ஆளும் 
   புரவலனார் காலங்கள் தோறும் புக்குப் 	

 பாமலர் கொண்டு அடி போற்றிப் பருகி ஆர்ந்து பண்பு 
   இனிய திருப்பதியில் பயிலும் நாளில் 6.1.1025
  

2924         அங்கண் வடதிசை மேலும் குடக்கின் 
   மேலும் அரும் தமிழின் வழக்கு அங்கு நிகழாது ஆக 	

 திங்கள் புனை முடியார் தம் தானம் தோறும் சென்று 
   தமிழ் இசை பாடும் செய்கை போல 	

 மங்கை உடன் வானவர்கள் போற்றி இசைப்ப வீற்று 
   இருந்தார் வட கயிலை வணங்கிப் பாடி 	

 செம் கமல மலர் வாவித் திருக்கேதாரம் தொழுது 
   திருப்பதிக இசை திருந்த பாடி      6.1.1026
  

2925        கூற்றுதைத்தார் மகிழ்ந்த கோ கரணம் 
   பாடி குலவு திருப் பருப்பகத்தின் கொள்கைபாடி       	

 ஏற்றின் மிசை வருவார் இந்திரன் தன் நீல பருப்பதமும் 
   பாடி மற்று இறைவர் தானம்      	

 போற்றிய சொல் மலர் மாலை பிறவும் பாடிப் புகலியார் 
   தம் பெருந் தகையார் புனிதம் ஆகும் 	

 நீற்றின் அணி கோலத்துத் தொண்டர் சூழ நெடிது 
   மகிழ்ந்து அப்பதியில் நிலவுகின்றார் 6.1.1027
  

2926        தென் திசையில் கயிலை எனும் திருக்காளத்தி 
   போற்றி இனிது அமர்கின்றார் திரை சூழ் வேலை 

 ஒன்று திரு ஒற்றியூர் உறைவர் தம்மை இறைஞ்சுவது 
   திரு உள்ளத்து உன்னி அங்கண்  

 இன் தமிழின் விரகர் அருள் பெற்று மீள்வார் எந்தையார் 
   இணை அடி என் மனத்த என்று 	 

 பொன் தரளம் கொழித்து இழி பொன் முகலி கூடப் 
   புனைந்த திருப்பதிக இசை போற்றிப் போந்தார்         6.1.1028
  

2927      மன்னு புகழ்த் திருத் தொண்டர் குழாத்தினோடும் 
   மறைவாழ வந்தவர் தாம் மலையும் கானும்     	

 முன் அணைந்த பதி பிறவும் கடந்து போந்து முதல்வனார்
    உறைபதிகள் பலவும் போற்றிப் 	

 பன் மணிகள் பொன்வர் அன்றி அகிலும் சந்தும் 
   பொருது அலைக்கும் பாலி வடகரையில் நீடு 	

 சென்னி மதி அணிந்தவர்தம் திருவேற்காடு சென்று 
   அணைந்தார் திருஞானம் உண்ட செல்வர் 	 6.1.1029
  

2928        திருவேற்காடு அமர்ந்த செழும் சுடர் 
   பொன் கோயில் சென்று அணைந்து பணிந்து த்஢ருப்பதிகம் பாடி      

 வரு வேற்று மனத்து அவுணர் புரங்கள் செற்றார் 
   வலிதாயம் வந்து எய்தி வணங்கிப் போற்றி 	

 உரு வேற்றார் அமர்ந்து உறையும் ஓத வேலை 
   ஒற்றியூர் கை தொழச் சென்று உற்ற போது 	

 பெரு வேட்கை தருவாழ்வு பெற்ற தொண்டர் பெரும் 
   பதியோர் எதிர் கொள்ளப் பேணி வந்தார் 	 6.1.1030
  

2929      மிக்க திருத் தொண்டர் தொழுது 
   அணையத் தாமும் தொழுது இழிந்து விடையவன் என்று எடுத்துப் பாடி    

 மைக் குலவு கண்டத்தார் மகிழும் கோயில் மன்னு
    திருக் கோபுரத்து வந்து தாழ்ந்து        	

 தக்க திருக் கடைக் காப்புச் சாற்றித் தேவர்
    தம் பெருமான் திருவாயில் ஊடு சென்று 	

 புக்கருளி வலம் கொண்டு புனிதர் முன்பு போற்று 
   எடுத்துப் படியின் மேல் பொருந்த வீழ்ந்தார் 	 6.1.1031
  

2930      பொன் திரள்கள் போல் புரிந்த சடையார் 
   தம்பால் பொங்கி எழும் காதல் மிகப் பொழிந்து விம்மிப்      

 பற்றி எழும் மயிர்ப் புளகம் எங்கும் ஆகிப் பரந்து 
   இழியும் கண் அருவி பாய நின்று      	

 சொல் திகழும் திருப்பதிகம் பாடி ஏத்தித் தொழுது 
   புறத்து அணைந்தருளித் தொண்டரோடும் 	

 ஒற்றி நகர் காதலித்து அங்கு இனிது உறைந்தார் 
   உலகுய்ய உலவாத ஞானம் உண்டார் 	 6.1.1032
  

2931      இன்ன தன்மையில் பிள்ளையார் இருந்தனர் இப்பால்        	

 பன்னு தொல் புகழ்த் திரு மயிலாப் புரி பதியில்    	

 மன்னு சீர்ப் பெரும் வணிகர் தம் தோன்றலார் திறத்து  	

 முன்னம் எய்தியது ஒன்றினை நிகழ்ந்தவா மொழிவாம்   	 6.1.1033
  

2932      அரு நிதித் திறம் பெருக்குதற்கு அரும்கலம் பலவும்       	

 பொரு கடல் செலப் போக்கி அப் பொருள் குவை நிரம்ப        	

 வரும் மரக்கலம் மனைப் படப்பு அணைக்கரை நிரைக்கும்   	

 இரு நிதிப் பெரும் செல்வத்தின் எல்லையில் வளத்தார்   6.1.1034
  

2933      தம்மை உள்ளவாறு அறிந்த பின் சங்கரற்கு அடிமை        	

 மெய்ம்மையே செயும் விருப்புடன் மிக்கது ஓர் அன்பால்   	

 பொய்ம்மை நீக்கிய பொருள் இது எனக் கொளும் உள்ளச்         	

 செம்மையே புரி மனத்தினார் சிவநேசர் என்பார்     6.1.1035
  

2934      கற்றை வார் சடை முடியினார் அடியவர் கலப்பில்        	

 உற்ற செய்கையில் ஒழிவு இன்றி உருகிய மனமும்      	

 பற்று இலா நெறிப் பர சமயங்களைப் பாற்றும்        	

 செற்றம் மேவிய சீலமும் உடையார் ஆய்த் திகழ்வார்   	 6.1.1036
  

2935      ஆன நாள் செல அருமறைக் கவுணியர் பெருமான்         	

 ஞான போனகம் நுகர்ந்ததும் நானிலம் உய்ய  	

 ஏனை வெம் சமண் சாக்கியம் இழித்து அழித்ததுவும்     	

 ஊனம் இல் புகழ் அடியார் பால் கேட்டு உவந்து உளராய்   	 6.1.1037
  

2936      செல்வம் மல்கிய சிர புரத்தலைவர் சேவடிக் கீழ்       	

 எல்லை இல்லது ஓர் காதலின் இடை அறா உணர்வால்     	

 அல்லும் நண் பகலும் புரிந்தவர் அருள் திறமே         	

 சொல்லவும் செயல் கேட்கவும் தொழிலினர் ஆனார்     	 6.1.1038
  

2937      நிகழும் ஆங்கு அவர் நிதிப் பெரும் கிழவனின் மேலாய்த்  	

 திகழும் நீடிய திருவினில் சிறந்து உளர் ஆகிப்     	

 புகழும் மேன்மையில் உலகினில் பொலிந்து உளார் எனினும்       	

 மகவு இலாமையின் மகிழ் மனை வாழ்க்கையின் மருண்டு   6.1.1039
  

2938      அரிய நீர்மையில் அரும் தவம் புரிந்து அரன் அடியார்க்கு  	

 உரிய அர்ச்சனை உலப்பில செய்த அந் நலத்தால்      	

 கரியவாங்குழல் மனைவியார் வயிறு எனும் கமலத்து     	

 தூரிய பூமகள் என ஒரு பெண் கொடி உதித்தாள்       6.1.1040
  

2939      நல்ல நாள் பெற ஓரையின் நலம் மிக உதிப்பப்        	

 பல் பெரும் கினை உடன் பெரு வணிகர் பார் முழுதும்    	

 எல்லையில் தனம் முகந்து கொண்டு யாவரும் உவப்ப      	

 மல்லல் ஆவண மறுகு இடைப் பொழிந்து உளம் மகிழ்ந்தார்     6.1.1041
  

2940      ஆறு சூடிய முடியினார் அடியவர்க்கு அன்பால்    	

 ஈறு இலாத பூசனைகள் யாவையும் மிகச் செய்து        	

 மாறு இலா மறையவர்க்கு வேண்டின எல்லாம் அளித்துப்    	

 பேறு மற்று இதுவே எனும் பெரும் களி சிறந்தார்      	6.1.1042
  

2941      சூத நல் விணை மங்கலத் தொழில் முறை தொடங்கி      	

 வேத நீதியின் விதி உளி வழா வகை விரித்த    	

 சாதகத் தொடு சடங்குகள் தச தினம் செல்லக்        	

 காதல் மேவிய சிறப்பினில் கடி விழா அயர்ந்தார்   6.1.1043
  

2942      யாவரும் பெரு மகிழ்ச்சியால் இன்புறப் பயந்த  	

 பாவை நல் உறுப்பு அணி கிளர் பண்பு எலாம் நோக்கி  	

 பூவினாள் என வருதலில் பூம்பாவை என்றே   	

 மேவும் நாமமும் விளம்பினர் புவியின் மேல் விளங்க   6.1.1044
  

2943      திங்கள் தோறும் முன் செய்யும் அத் திருவளர் சிறப்பின்   	

 மங்கலம் புரி நல்வினை மாட்சியில் பெருக         	

 அங்கண் மா நகர் அமைத்திட ஆண்டு எதிர் அணைந்து     	

 தங்கு பேர் ஒளிச் சீறடி தளி நடை பயில         6.1.1045
  

2944      தளரும் மின்னின் அங்குரம் எனத் தமனியக் கொடியின்     	

 வளர் இளம் தளிர்க் கிளை என மணி கிளர் ஒளியின்  	

 அளவிஇல் அஞ்சுடர் கொழுந்து என அணை உறும்பருவத்து    	

 இள வனப்பு இணை அனையவர்க்கு ஏழி ஆண்டு எய்த      6.1.1046
  

2945        அழகின் முன் இளம் பதம் என அணிவிளக்கு என்ன         	

 விழவு கொண்டு எழும் பேதையர் உடன் விளையாட்டில்    	

 கழலொடு அம்மனை கந்துகம் என்று மற்று இனைய        	

 மழலை மெல் கிளிக் குலம் என மனை இடை ஆடி       6.1.1047
  

2946      பொன் தொடிச் சிறு மகளிர் ஆயத்து ஒடும் புணர்ந்து      	

 சிற்றில் முற்றவும் இழைத்து உடன் அடும் தொழில் சிறு சோறு     	

 உற்ற உண்டிகள் பயின்று ஒளி மணி ஊசல் ஆடி         	

 மற்றும் இன்புறு வண்டல் ஆட்டு அயர்வுடன் வளர  	6.1.1048
  

2947       தந்தையாரும் அத் தளிர் இளம் கொம்பு அனாள் தகைமை    	

 இந்த வையகத்து இன்மையால் இன்புறு களிப்பு  	

 வந்த சிந்தையின் மகிழ்ந்து மற்று இவள் மணம் பெறுவன்  	

 அந்தமில் என அருநிதிக்கு உரியன் என்று அறைந்தார்   	6.1.1049
  

2948      ஆய நாள்களில் அமண் பயில் பாண்டி நாடு அதனைத்      	

 தூய ஞானம் உண்டு அருளிய தோன்றலார் அணைந்து       	

 மாயம் வல்ல அமண் கையரை வாதில் வென்றதுவும்       	

 மேய வெப்பு இடர் மீனவன் மேல் ஒழித்ததுவும்     	6.1.1050
  

2949      நெருப்பில் அஞ்சினார் தங்களை நீரில் ஒட்டிய பின்     	

 மருப்பு நீள் கழுக் கோலில் மற்று அவர்கள் ஏறியதும்   	

 விருப்பினால் திருநீறு மீனவற்கு அளித்து அருளிப்    	

 பொருப்பு வில்லியார் சாதனம் போற்று வித்ததுவும்   	6.1.1051
  

2950      இன்னவாறு எலாம் அறிந்துளார் எய்தி அங்கு இசைப்பச்     	

 சொன்னவர்க்கு எலாம் இருநிதி தூசு உடன் அளித்து     	

 மன்னு பூந்தராய் வள்ளலார் தமைத் திசை நோக்கிச்    	

 சென்னி மேல் கரம் குவித்து வீழ்ந்து எழுந்து செந்நின்று      	6.1.1052
  

2951      சுற்றம் நீடிய கிளை எலாம் சூழ்ந்து உடன் கேட்பக்       	

 கற்ற மாந்தர் வாழ் காழி நாடு உடையவர்க்கு அடியேன்  	

 பெற்று எடுத்த பூம் பாவையையும் பிறங்கிய நிதியும்   	

 முற்றும் என்னையும் கொடுத்தனன் யான் என்று மொழிந்தார்    	6.1.1053
  

2952      எல்லையில் பெரும் களிப்பினால் இப்பரிசு இயம்பி      	

 முல்லை வெண் நகை முகிழ் முலையார் உடன் முடியாமல்    	

 மல்கு செல்வத்தின் வளமையும் மறை வளர் புகலிச்      	

 செல்வரே உடையார் எனும் சிந்தையால் மகிழ்ந்தார்    	6.1.1054
  

2953       ஆற்று நாள்களில் அணங்கு அனார் கன்னி மாடத்தின்      	

 பால் தடம் பொழில் மருங்கினில் பனி மலர் கொய்வான்        	

 போற்றுவார் குழல் சேடியர் உடன் புறம் போந்து       	

 கோல் தொடித் தளிர் கையினால் முகை மலர் கொய்ய  		6.1.1055
  

2954      அன்பர் இன்புறும் ஆர்வத்தின் அளித்த பாங்கு அல்லால்      	

 பொன் பிறங்கு நீர்ப் புகலி காவலர்க்கு இது புணராது  	

 என்பது உள் கொண்ட பான்மை ஓர் எயிற்று இளம் பணியாய்        	

 முன்பு அணைந்தது போல ஓர் முள் எயிற்று அரவம்       	6.1.1056
  

2955      மௌவல் மாதவிப் பந்தரில் மறைந்து வந்து எய்திச்      	

 செவ்வி நாண்முகை கவர் பொழுதினில் மலர்ச் செங்கை  	

 நவ்வி வாள் விழி நறு நுதல் செறி நெறி கூந்தல்    	

 கொவ்வை வாய் அவள் முகிழ் விரல் கவர்ந்தது குறித்து  	6.1.1057
  

2956      நாலு தந்தமும் என்பு உறக் கவர்ந்து நஞ்சு உகுத்து         	

 மேல் எழும் பணம் விரித்து நின்று ஆடி வேறு அடங்க    	

 நீல வல் விடம் தொடர்ந்து எழ நேர் இழை மென்பூ    	

 மாலை தீ இடைப் பட்டது போன்று உளம் மயங்கி      	6.1.1058
  

2957      தரையில் வீழ் தரச் சேடியர் வெருக்கொடு தாங்கி      	

 விரை செய் மாடத்தின் உள் கொடு புகுந்திட வணிகர்  	

 உரையும் உள்ளமும் நிலை அழிந்து உறு துயர் பெருகக்    	

 கரையில் சுற்றமும் தாமும் முன் கலங்கினார் கலுழ்ந்தார்  	6.1.1059
  

2958      விடம் தொலைத் திடும் விஞ்சையில் பெரியராம் மேலோர்        	

 அடர்ந்த தீ விடம் அகற்றுதற்கு அணைந்துளார் அனேகர்   	

 திடம் கொள் மந்திரம் தியானம் பாவக நிலை முட்டி  	

 தொடர்ந்த செய்வினைத் தனித் தனித் தொழிலராய் சூழ்வார்        6.1.1060
  

2959      மருந்தும் எண்ணில மாறில செய்யவும் வலிந்து   	

 பொருந்து வல் விடம் ஏழு வேகமும் முறை பொங்கிப்    	

 பெரும் தடம் கண் மெல் கொடியனாள் தலை மிசைப் பிறங்கித்     	

 திருந்து செய் வினை யாவையும் கடந்து தீர்ந்து இலதால்        6.1.1061
  

2960      ஆவி தங்கு பல் குறிகளும் அடைவில ஆக     	

 மேவு காருட விஞ்சை வித்தகர் இது விதி என்று      	

 ஓவும் வேலையில் உறு பெரும் சுற்றமும் அலறிப்        	

 பாவை மேல் விழுந்து அழுதனர் படர் ஒலிக் கடல் போல்          6.1.1062
  

2961      சிந்தை வெம் துயர் உறும் சிவநேசரும் தெளிந்து        	

 வந்த செய்வினை இன்மையில் வையகத்து உள்ளோர்      	

 இந்த வெவ்விடம் ஒழிப்பவருக்கு ஈகுவன் கண்ட         	

 அந்தமில் நிதிக் குவை எனப் பறை அறைவித்தார்     	    6.1.1063
  

2962      முரசு இயம்பிய மூன்று நாள் அகவையின் முற்ற   	

 அரசர் பாங்கு உளோர் உள்பட அவனி மேல் உள்ள      	

 கரையில் கல்வியோர் யாவரும் அணைந்து தம் காட்சி   	

 புரையில் செய்கையில் தீர்ந்திடாது ஒழிந்திடப் போனார்          6.1.1064
  

2963      சீரின் மன்னிய சிவநேசர் கண்டு உளம் மயங்கிக்       	

 காரின் மல்கிய சோலை சூழ் கழுமலத் தலைவர்       	

 சாரும் அவ்வளவும் உடல் தழல் இடை அடக்கிச்         	

 சேர என்பொடு சாம்பல் சேமிப்பது தெளிவார்           6.1.1065
  

2964      உடைய பிள்ளையார்க்கு என இவள் தனை உரைத்த அதனால்  	

 அடைவு துன்புறுவது அதற்கு இலையாம் நமக்கு என்றே      	

 இடர் ஒழிந்த பின் அடக்கிய என்பொடு சாம்பல்      	

 புடை பெருத்த கும்பத்தினில் புகப் பெய்து வைப்பார்    	    6.1.1066
  

2965        கன்னி மாடத்தில் முன்பு போல் காப்புற அமைத்துப்       	

 பொன்னும் முத்தும் மேல் அணிகலன் பூந்துகில் சூழ்ந்து     	

 பன்னு தூவியின் பஞ்சணை விரைப் பள்ளி அதன் மேல்    	

 மன்னும் பொன்னரி மாலைகள் அணிந்து வைத்தனரால்        6.1.1067
  

2966      மாலை சாந்தொடும் மஞ்சனம் நாள் தொறும் வழாமைப்     	

 பாலின் நேர் தரும் போனகம் பகல் விளக்கி இனைய   	

 சாலும் நன்மையில் தகுவன நாள்தொறும் சமைத்தே      	

 ஏலுமால் செய யாவரும் வியப்பு எய்தும் நாளில்         6.1.1068
  

2967      சண்பை மன்னவர் திரு ஒற்றியூர் நகர் சார்ந்து  	

 பண்பு பெற்ற நல் தொண்டர் களுடன் பணிந்து இருந்த     	

 நண்பு மிக்க நல் வார்த்தை அந் நல் பதி உள்ளோர்    	

 வண் புகழ்ப் பெரு வணிகர்க்கு வந்து உரை செய்தார்        6.1.1069
  

2968      சொன்னவர்க்கு எலாம் தூசொடு காசு பொன் அளித்தே     	

 இன்ன தன்மையர் என ஒணா மகிழ் சிறந்து எய்தச்      	

 சென்னி வாழ் மதியார் திரு ஒற்றியூர் அளவும்       	

 துன்னு நீள் நடைக் காவணம் துகில் விதானித்து          6.1.1070
  

2969      மகர தோரணம் வண் குலைக் கமுகொடு கதலி   	

 நிகரில் பல் கொடித் தாமங்கள் அணிபெற நிரைத்து   	

 நகர நீள் மறுகு யாவையும் நலம் புனைந்து அணியால்    	

 புகரில் பொன் உலகம் இழிந்ததாம் எனப் பொலிவித்தார்        6.1.1071
  

2970      இன்னவாறு அணி செய்து பல் குறை அறுப்ப ஏவி  	

 முன்னம் ஒற்றியூர் நகர் இடை முத்தமிழ் விரகர்       	

 பொன் அடித் தலம் தலைமிசை புனைவான் என்று எழுவார்  	

 அந்நகர் பெரும் தொண்டரும் உடன் செல அணைந்தார்      6.1.1072
  

2971       ஆய வேலையில் அருமறைப் புகலியர் பிரானும்         	

 மேய ஒற்றியூர் பணிபவர் வியன் நகர் அகன்று        	

 காயல் சூழ் கரைக் கடல் மயிலாப்புரி நோக்கித்     	

 தூய தொண்டர் தம் குழாத்தொடும் எதிர் வந்து தோன்ற  	 6.1.1073
  

2972      மாறில் வண் பெரு வணிகரும் தொண்டரும் மலர்ந்த        	

 நீறு சேர் தவக் குழாத்தினை நீள் இடைக் கண்டே     	

 ஆறு சூடினார் திருமகனார் அணைந்தார் என்று  	

 ஈறிலாத ஓர் மகிழ்ச்சியினால் விழுந்து இறைஞ்ச      6.1.1074
  

2973      காழி நாடரும் கதிர் மணிச் சிவிகை நின்று இழிந்து   	

 சூழ் இரும் பெரும் தொண்டர் முன் தொழுது எழுந்து அருளி  	

 வாழி மாதவர் வணிகர் செய் திறம் சொலக் கேட்டே  	

 ஆழி சூழ் மயிலா புரித் திருநகர் அணைந்தார்       6.1.1075
  

2974      அத் திறத்து முன் நிகழ்ந்தது திரு உள்ளத்து அமைத்துச்     	

 சித்தம் இன்புறும் சிவநேசர் தம் செயல் வாய்ப்பப்     	

 பொய்த்த அச் சமண் சாக்கியர் புறத்துறை அழிய      	

 வைத்த அப்பெரும் கருணை நோக்கால் மகிழ்ந்து அருளி    6.1.1076
  

2975      கங்கை வார் சடையார் கபாலீச்சரத்து அணைந்து         	

 துங்க நீள் சுடர்க் கோபுரம் தொழுது புக்கு அருளி     	

 மங்கை பங்கர் தம் கோயிலை வலம் கொண்டு வணங்கிச்  	

 செங்கை சென்னி மேல் குவிந்திடத் திருமுன்பு சேர்ந்தார்      6.1.1077
  

2976      தேவ தேவனைத் திருக் கபாலீச்சரத்து அமுதைப்         	

 பாவை பாகனைப் பரிவுறு பண்பினால் பரவி         	

 மேவு காதலின் விரும்பிய விரைவினால் விழுந்து     	

 நாவின் வாய்மையில் போற்றினார் ஞான சம்பந்தர்    	 6.1.1078
  

2977      போற்றி மெய் அருள் திறம் பெறு பரிவுடன் வணங்கி     	

 நீற்றின் மேனியில் நிறை மயிர்ப் புளகங்கள் நெருங்கக்        	

 கூற்று அடர்த்தவர் கோயிலின் புறம் போந்து அருளி    	

 ஆற்றும் இன் அருள் வணிகர் மேற் செல அருள் செய்வார்   	 6.1.1079
  

2978      ஒருமை உய்த்த நல் உணர்வினீர் உலகவர் அறிய        	

 அருமையால் பெறு மகள் என்பு நிறைத்த அக் குடத்தைப்   	

 பெரு மயானத்து நடம் புரிவார் பெரும் கோயில்      	

 திருமதில் புறவாய்தலிற் கொணர்க என்று செப்ப      	 6.1.1080
  

2979      அந்தமில் பெரு மகிழ்ச்சியால் அவனி மேல் பணிந்து     	

 வந்து தம் திரு மனையினில் மேவி அம்மருங்கு        	

 கந்த வார் பொழில் கன்னி மாடத்தினில் புக்கு      	

 வெந்த சாம்பலோடு என்பு சேர் குடத்தை வேறு எடுத்து   	 6.1.1081
  

2980      மூடு பன் மணிச் சிவிகை உள்பெய்து முன்போத  	

 மாடு சேடியர் இனம் புடை சூழ்ந்து வந்து அணைய        	

 ஆடல் மேவினார் திருக் கபாலீச்சரம் அணைந்து       	

 நீடு கோபுரத்து எதிர் மணிச் சிவிகையை நீக்கி    6.1.1082
  

2981      அங்கணாளர் தம் அபிமுகத்தினில் அடி உறைப்பால்        	

 மங்கை என்பு சேர் குடத்தினை வைத்து முன் வணங்கப்     	

 பொங்கு நீள் புனல் புகலி காவலர் புவனத்துத்        	

 தங்கி வாழ்பவர்க்கு உறுதியாம் நிலைமை சாதிப்பார்   6.1.1083
  

2982      மாடம் ஓங்கிய மயிலை மா நகர் உளார் மற்றும்        	

 நாடு வாழ்பவர் நன்றி இல் சமயத்தின் உள்ளோர்      	

 மாடு சூழ்ந்து காண்பதற்கு வந்து எய்தியே மலிய       	

 நீடு தேவர்கள் ஏனையோர் விசும்பு இடை நெருங்க      6.1.1084
  

2983      தொண்டர் தம் பெரும் குழாம் புடை சூழ்தரத் தொல்லை     	

 அண்டர் நாயகர் கோபுர வாயில் நேர் அணைந்து       	

 வண்டு வார் குழலாள் என்பு நிறைந்த மண் குடத்தைக்     	

 கண்டு தம்பிரான் கருணையின் பெருமையே கருதி       	 6.1.1085
  

2984       இந்த மாநிலத்து இறந்துளோர் என்பினைப் பின்னும்      	

 நந்து நன்னெறிப் படுத்திட நன்மையாம் தன்மை        	

 அந்த என்பொடு தொடர்ச்சியாம் என அருள் நோக்கால்  	

 சிந்தும் அங்கம் அங்குடைய பூம்பாவை பேர் செப்பி      6.1.1086
  

2985       மண்ணினில் பிறந்தார் பெறும் பயன் மதி சூடும்        	

 அண்ணலார் அடியார் தமை அமுது செய்வித்தல்  	

 கண்ணினால் அவர் நல்விழாப் பொலிவு கண்டார் தல்    	

 உண்மையாம் எனில் உலகர் முன் வருக என உரைப்பார்     6.1.1087
  

2986      மன்னுவார் சடையாரை முன் தொழுது மட்டு இட்ட  	

 என்னும் நல் பதிகத்தினில் போதியோ என்னும்       	

 அன்ன மெய்த் திருவாக்கு எனும் அமுதம் அவ்வங்கம்       	

 துன்ன வந்து வந்து உருவமாய்த் தொக்கது அக்குடத்துள்      6.1.1088
  

2987        ஆன தன்மையின் அத்திரு பாட்டினில் அடைவே  	

 போன வாயுவும் வடிவமும் பொலிவொடு நிரம்பி      	

 ஏனை அக்குடத்து அடங்கி முன் இருந்து எழுவதன் முன்      	

 ஞான போனகர் பின் சமண்பாட்டினை நவில்வார்       	 6.1.1089
  

2988      தேற்றமில் சமண் சாக்கியத் திண்ணரிச் செய்கை        	

 ஏற்றது அன்று என எடுத்து உரைப்பார் என்ற போது      	

 கோல் தொடிச் செங்கை தோற்றிடக் குடம் உடைந்து எழுவாள்      	

 போற்று தாமரைப் போது அவிழ்ந்து எழுந்தனள் போன்றாள்     6.1.1090
  

2989      எடுத்த பாட்டினில் வடிவு பெற்று இரு நான்கு திருப்பாட்டு   	

 அடுத்த அம்முறைப் பன்னிரண்டு ஆண்டு அளவு அணைந்து      	

 தொடுத்த வெஞ்சமண் பாட்டினில் தோன்றிடக் கண்டு     	

 விடுத்த வேட்கையர் திருக் கடைக் காப்பு மேல் விரித்தார்       6.1.1091
  

2990      ஆங்கனம் எழுந்து நின்ற அணங்கினை நோக்குவார்கள்      	

 ஈங்கு இது காணீர் என்னா அற்புதம் எய்தும் வேலைப்     	

 பாங்கு சூழ் தொண்டர் ஆனோர் அரகர என்னப் பார்மேல்  	

 ஓங்கிய ஓசை உம்பர் நாட்டினை உற்றது அன்றே          6.1.1092
  

2991     தேவரும் முனிவர் தாமும் திருவருள் சிறப்பு நோக்கி     	

 பூவரு விரை கொள் மாரி பொழிந்தனர் ஒழிந்த மண்ணோர்      	

 யாவரும் இருந்த வண்ணம் எம்பிரான் கருணை என்றே      	

 மேவிய கைகள் உச்சி மேல் குவித்து இறைஞ்சி வீழ்ந்தார்          6.1.1093
  

2992     அங்கு அவள் உருவம் காண்பார் அதிசயம் மிகவும் எய்திப்   	

 பங்கம் உற்றாரே போன்றார் பர சமயத்தின் உள்ளோர்  	

 எங்குள செய்கை தான் மற்று என் செய்தவாறு இது என்று   	

 சங்கையாம் உணர்வு கொள்ளும் சமணர் தள்ளாடி வீழ்ந்தார்        6.1.1094
  

2993     கன்னி தன் வனப்புத் தன்னைக் கண்களால் முடியக் காணார்    	

 முன்னுறக் கண்டார்க்கு எல்லாம் மொய் கரும் குழலின் பாரம்        	

 மன்னிய வதனம் செம் தாமரையினில் கரிய வண்டு     	

 துன்னிய ஒழுங்கு துற்ற சூழல் போல் இருண்டு தோன்ற       6.1.1095
  

2994     பாங்கு அணி சுரும்பு மொய்த்த பனிமலர் அளகப் பந்தி    	

 தேங்கமழ் ஆரம் சேரும் திருநுதல் விளக்கம் நோக்கில்  	

 பூங்கொடிக்கு அழகின் மாரி பொழிந்திடப் புயல் கீழ் இட்ட     	

 வாங்கிய வான வில்லின் வளர் ஒளி வனப்பு வாய்ப்ப      6.1.1096
  

2995     பருவ மென் கொடிகள் பண்டு புரம் எரித்தவர் தம் நெற்றி  	

 ஒரு விழி எரியின் நீறாய் அருள் பெற உளனாம் காமன்        	

 செரு எழும் தனு அது ஒன்றும் சேம வில் ஒன்றும் ஆக     	

 இரு பெரும் சிலைகள் முன் கொண்டு எழுந்தன போல ஏற்ப           6.1.1097
  

2996     மண்ணிய மணியின் செய்ய வளர் ஒளி மேனியாள் தன்     	

 கண்ணிணை வனப்புக் காணில் காமரு வதனத் திங்கள்     	

 தண்ணளி விரிந்த சோதி வெள்ளத்தில் தகைவின் நீள         	

 ஒண் நிறக் கரிய செய்ய கயல் இரண்டு ஒத்து உலாவ       6.1.1098
  

2997     பணி வளர் அல்குல் பாவை நாசியும் பவள வாயும்        	

 நணிய பேர் ஒளியில் தோன்றும் நலத்தினை நாடுவார்க்கு        	

 மணி நிறக் கோபம் கண்டு மற்றது வவ்வத் தாழும்      	

 அணி நிறக் காம ரூபி அணைவதாம் அழகு காட்ட      6.1.1099
  

2998     இளமயில் அனைய சாயல் ஏந்து இழை குழை கொள் காது    	

 வளம் மிகு வனப்பினாலும் வடிந்த தாள் உடைமையாலும்   	

 கிளர் ஒளி மகரம் வேறு கெழுமிய தன்மையாலும்      	

 அளவில் சீர் அனங்கன் வென்றிக் கொடி இரண்டு அனையாக      6.1.1100





2999 

வில் பொலி தரளக் கோவை விளங்கிய கழுத்து மீது    	

 பொற்பமை வதனமாகும் பதும நல் நிதியம் பூத்த      	

 நற்பெரும் பணிலம் என்னும் நன்னிதி போன்று தோன்றி  	

 அற்பொலிவு கண்டார் தந்த அருட்கு அடையாளம் காட்ட   	6.1.1101
  

3000     எரியவிழ் காந்தள் மென்பூத் தலை தொடுத்து இசைய வைத்துத்        	

 திரன் பெறச் சுருக்கும் செச்சை மாலையோ தெரியின் வேறு      	

 கரு நெடு கயல் கண் மங்கை கைகளால் காந்தி வெள்ளம்  	

 அருகு இழிந்தனவோ என்னும் அதிசயம் வடிவில் தோன்ற  	6.1.1102
  

3001     ஏர் கெழு மார்பில் பொங்கும் ஏந்து இளம் கொங்கை நாகக்        	

 கார் கெழு விடத்தை நீக்கும் கவுணியர் தலைவர் நோக்கால்      	

 ஆர் திரு அருளில் பூரித்து அடங்கிய அமுதக் கும்பச்    	

 சீர் கெழு முகிழைக் காட்டும் செவ்வியில் திகழ்ந்து தோன்ற     	6.1.1103
  

3002     காம வேள் என்னும் வேடன் உந்தியில் கரந்து கொங்கை    	

 நேமி அம் புட்கள் தம்மை அகப்பட நேரிது ஆய       	

 தாம நீள் கண்ணி சேர்ந்த சலாகை தூக்கியதே போலும்         	

 வாமமே கலை சூழ் வல்லி மருங்கின் மேல் உரோம வல்லி      6.1.1104
  

3003     பிணி அவிழ் மலர் மென் கூந்தல் பெண் அமுது அனையாள் செம்பொன்    	

 அணி வளர் அல்குல் தங்கள் அரவு செய் பிழையால் அஞ்சி         	

 மணி கிளர் காஞ்சி சூழ்ந்து வனப்புடை அல்குல் ஆகிப்   	

 பணி உலகு ஆளும் சேடன் பணம் விரித்து அடைதல் காட்ட         6.1.1105
  

3004     வரிமயில் அனைய சாயல் மங்கை பொன் குறங்கின் மாமை  	

 கரி இளம் பிடிக்கை வென்று கதலி மென் தண்டு காட்ட  	

 தெரிவுறும் அவர்க்கு மென்மைச் செழு முழந்தாளின் செவ்வி        	

 புரிவுறு பொன் பந்து என்னப் பொலிந்து ஒளி விளங்கிப் பொங்க  	6.1.1106
  

3005     பூவலர் நறுமென் கூந்தல் பொன் கொடி கணைக்கால் காமன்   	

 ஆவ நாழிகையே போலும் அழகினில் மேன்மை எய்த    	

 மேவிய செம்பொன் தட்டின் வனப்பினை மீதிட்டு என்றும்         	

 ஓவியர்க்கு எழுத ஒண்ணாப் பரட்டு ஒளி ஒளிர் உற்று ஓங்க        6.1.1107
  

3006     கற்பகம் ஈன்ற செவ்விக் காமரு பவளச் சோதிப்        	

 பொன் திரள் வயிரப் பத்திப் பூந்துணர் மலர்ந்த போலும்        	

 நற்பதம் பொலிவு காட்ட ஞாலமும் விசும்பு எல்லாம்    	

 அற்புதம் எய்தத் தோன்றி அழகினுக்கு அணியாய் நின்றாள்        6.1.1108
  

3007     எண்ணில் ஆண்டு எய்தும் வேதாப் படைத்தவள் எழிலின் வெள்ளம்        	

 நண்ணும் நான் முகத்தால் கண்டான் அவளினும் நல்லாள் தன்பால்       	

 புண்ணியப் பதினாறு ஆண்டு பேர் பெறும் புகலி வேந்தர்  	

 கண் நுதல் கருணை வெள்ளம் ஆயிரம் முகத்தால் கண்டார்   6.1.1109
  

3008     இன்னணம் விளங்கிய ஏர் கொள் சாயலாள்     	

 தன்னை முன் கண் உறக் கண்ட தாதையார்     	

 பொன் அணி மாளிகைப் புகலி வேந்தர் தாள்        	

 சென்னியில் பொருந்த முன் சென்று வீழ்ந்தனர்    6.1.1110
  

3009     அணங்கினும் மேம்படும் அன்னம் அன்னவள்        	

 பணம் புரி அரவரைப் பரமர் முன் பணிந்து   	

 இணங்கிய முகில் மதில் சண்பை ஏந்தலை    	

 வணங்கியே நின்றனள் மண்ணுளோர் தொழ    6.1.1111
  

3010     சீர் கெழு சிவ நேசர் தம்மை முன்னமே      	

 கார் கெழு சோலை சூழ் காழி மன்னவர்    	

 ஏர் கெழு சிறப்பில் நும் மகளை கொண்டு இனிப்      	

 பார் கெழு மனையில் படர்மின் என்றலும்    6.1.1111
  

3011     பெருகிய அருள் பெறும் வணிகர் பிள்ளையார்   	

 மருவு தாமரை அடி வணங்கிப் போற்றி நின்று        	

 அருமையால் அடியனேன் பெற்ற பாவையைத்    	

 திருமணம் புணர்ந்து அருள் செய்யும் என்றலும்   	6.1.1113
  

3012     மற்றவர் தமக்கு வண் புகலி வாணர் நீர்      	

 பெற்ற பெண் விடத்தினால் வீந்த பின்னையான்       	

 கற்றைவார் சடையவர் கருணை காண்வர      	

 உற்பவிப் பித்தலால் உரை தகாது என     6.1.1114
  

3013     வணிகரும் சுற்றமும் மயங்கிப் பிள்ளையார்     	

 அணிமலர் அடியில் வீழ்ந்து அரற்ற ஆங்கு அவர்        	

 தணிவில் நீள் பெருந்துயர் தணிய வேத நூல்         	

 துணிவினை அருள் செய்தார் தூய வாய்மையார்         6.1.1115
  

3014     தெள்ளு நீதியின் முறை கேட்ட சீர்க்கிளை   	

 வெள்ளமும் வணிகரும் வேட்கை நீத்திடப்    	

 பள்ள நீர்ச் செலவு எனப் பரமர் கோயிலின்        	

 உள் எழுந்து அருளினார் உடைய பிள்ளையார்  	6.1.1116
  

3015     பான்மையால் வணிகரும் பாவை தன் மணம்      	

 ஏனையோர்க்கு இசைகிலேன் என்று கொண்டு போய்      	

 வானுயர் கன்னி மாடத்து வைத்தனர்        	

 தேனமர் கோதையும் சிவத்தை மேவினாள்   	6.1.1117
  

3016     தேவர் பிரான் அமர்ந்து அருளும் திருக் கபாலீச்சரத்து    	

 மேவிய ஞானத் தலைவர் விரிஞ்சன் முதல் எவ்வுயிர்க்கும்         	

 காவலனார் பெருங்கருணை கை தந்த படி போற்றிப்     	

 பாவலர் செந்தமிழ் பாடி பன் முறையும் பணிந்து எழுவார்       6.1.1118
  

3017     தொழுது புறம் போந்து அருளித் தொண்டர் குழாம் புடை சூழ         	

 பழுதில் புகழ் திருமயிலைப் பதியில் அமர்ந்து அருளும் நாள்      	

 முழுதுலகும் தரும் இறைவர் முதல் தானம் பல இறைஞ்ச     	

 அழுதுலகை வாழ்வித்தார் அப்பதியின் மருங்கு அகல்வார்   6.1.1119
  

3018     திருத்தொண்டர் அங்கு உள்ளார் விடை கொள்ளச் சிவநேசர்         	

 வருத்தம் அகன்றிட மதுர மொழி அருளி விடை கொடுத்து        	

 நிருத்தர் உறை பிற பதிகள் வணங்கிப் போய் நிறை காதல்     	

 அருத்தியோடும் திருவான்மியூர் பணிய அணைவுற்றார்     6.1.1120
  

3019       திருவான்மியூர் மன்னும் திருத்தொண்டர் சிறப்பு எதிர    	

 வருவார் மங்கல அணிகள் மறுகு நிரைத்து எதிர்கொள்ள  	

 அருகாக இழிந்து அருளி அவர் வணங்கத் தொழுது அன்பு   	

 தருவார் தம் கோயில் மணித்தடம் நெடுங்கோபுரம் சார்ந்தார்      6.1.1121
  

3020         மிக்குயர்ந்த கோபுரத்தை வணங்கி வியன் திருமுன்றில்    	

 புக்கருளி கோயிலினைப் புடை வலம் கொண்டு உள் அணைந்து       	

 கொக்கு இறகும் மதிக் கொழுந்தும் குளிர் புனலும் ஒளிர்கின்ற     	

 செக்கர் நிகர் சடை முடியார் சேவடியின் கீழ்த் தாழ்ந்தார்       6.1.1122
  

3021       தாழ்ந்து பல முறை பணிந்து தம்பிரான் முன் நின்று       	

 வாழ்ந்து களிவரப் பிறவி மருந்தான பெருந் தகையைச்  	

 சூழ்ந்த இசைத் திருப்பதிகச் சொல் மாலை வினா உரையால்      	

 வீழ்ந்த பெரும் காதலுடன் சாத்தி மிக இன்புற்றார்     6.1.1123
  

3022       பரவி வரும் ஆனந்தம் நிறைந்த துளி கண் பனிப்ப       	

 விரவு மயிர்ப் புளகங்கள் மிசை விளங்கப் புறத்து அணைவுற்று      	

 அரவ நெடும் திரை வேலை அணிவான்மியூர் அதனுள்     	

 சிரபுரத்துப் புரவலனார் சில நாள் அங்கு இனிது அமர்ந்தார்       6.1.1124
  

3023       அங்கண் அமர்வார் உலகு ஆள் உடையாரை அரும் தமிழின்    	

 பொங்கும் இசைப் பதிகங்கள் பல போற்றிப் போந்து அருளிக்     	

 கங்கை அணி மணி முடியார் பதி பலவும் கலந்து இறைஞ்சிச்       	

 செங்கண் விடைக் கொடியார் தம் இடைச் சுரத்தைச் சேர் உற்றார்    6.1.1125
  

3024       சென்னி இள மதி அணிந்தார் மருவு திரு இடைச் சுரத்து   	

 மன்னும் திருத் தொண்டர் குழாம் எதிர் கொள்ள வந்து அருளி      	

 நல் நெடும் கோபுரம் இறைஞ்சி உள்புகுந்து நல் கோயில்         	

 தன்னை வலம் கொண்டு அணைந்தார் தம்பிரான் திரு முன்பு      6.1.1126
  

3025       கண்ட பொழுதே கலந்த காதலால் கை தலை மேல்        	

 கொண்டு தலம் உற விழுந்து குலவு பெரு மகிழ்ச்சி உடன்         	

 மண்டிய பேர் அன்பு உருகி மயிர் முகிழ்ப்ப வணங்கி எழுந்து       	

 அண்டர் பிரான் திருமேனி வண்ணம் கண்டு அதிசயித்தார்          6.1.1127
  

3026       இருந்த இடைச் சுரம் மேவும் இவர் வண்ணம் என்னே என்று    	

 அரும் தமிழின் திருப்பதிகத்து அலர் மாலை கொடு பரவித்      	

 திருந்து மனம் கரைந்து உருகத் திருக்கடைக் காப்புச் சாத்திப்     	

 பெரும் தனி வாழ்வினைப் பெற்றார் பேர் உலகின் பேறு ஆனார்      6.1.1128
  

3027       நிறைந்து ஆரா வேட்கையினால் நின்று இறைஞ்சி புறம் போந்து அங்கு  	

 உறைந்து அருளிப் பணிகின்றார் உமைபாகர் அருள் பெற்றுச்        	

 சிறந்த திருத் தொண்டருடன் எழுந்து அருளிச் செந்துருத்தி        	

 அறைந்து அளிகள் பயில் சாரல் திருக்கழுக் குன்றினை அணைந்தார்     6.1.1129
  

3028       சென்று அணையும் பொழுதின் கண் திருத்தொண்டர் எதிர் கொள்ளப்     	

 பொன் திகழும் மணிச் சிவிகை இழிந்து அருளி உடன் போந்து    	

 மன்றல் விரி நறும் சோலைத் திருமலையை வலம் கொண்டு        	

 மின் தயங்கும் சடையாரை விருப்பினுடன் பணிகின்றார்  	  6.1.1130
  

3029       திருக்கழுக் குன்று அமர்ந்த செங்கனகத் தனிக் குன்றைப்     	

 பெருக்க வளர் காதலினால் பணிந்து எழுந்து பேராத    	

 கருத்தின் உடன் காதல் செயும் கோயில் கழுக்குன்று என்று         	

 திருப்பதிகம் புனைந்து அருளிச் சிந்தை நிறை மகிழ் உற்றார்      6.1.1131
  

3030       இன்புற்று அங்கு அமர்ந்து அருளி ஈறில் பெரும் தொண்டர் உடன்        	

 மின் பெற்ற வேணியினார் அருள் பெற்றுப் போந்து அருளி        	

 என்புற்ற மணிமார்பர் எல்லை இலா ஆட்சி புரிந்து     	

 அன்புற்று மகிழ்ந்த திரு அச்சிறு பாக்கம் அணைந்தார்     6.1.1132
  

3031       ஆதி முதல் வரை வணங்கி ஆட்சி கொண்டார் என மொழியும்       	

 கோயில் திருப்பதிக இசை குலாவிய பாடலில் போற்றி       	

 மாதவத்து முனிவருடன் வணங்கி மகிழ்ந்து இன்புற்றுத்     	

 தீது அகற்றும் செய்கையினார் சில நாள் அமர்ந்து அருளி         6.1.1133
  

3032       ஏறணிந்த வெல் கொடியார் இனிது அமர்ந்த பதி பிறவும்         	

 நீறணிந்த திருத்தொண்டர் எதிர் கொள்ள நேர்ந்து இறைஞ்சி     	

 வேறு பல நதி கானம் கடந்து அருளி விரிசடையில்   	

 ஆறணிந்தார் மகிழ்ந்த திரு அரசிலியை வந்து அடைந்தார்         6.1.1134
  

3033       அரசிலியை அமர்ந்து அருளும் அங்கண் அரசைப் பணிந்து     	

 பரசி எழு திருப் புறவார் பனம் காட்டூர் முதலாய     	

 விரை செய் மலர்க் கொன்றையினார் மேவு பதி பல வணங்கித்    	

 திரை செய் நெடும் கடல் உடுத்த திருத்தில்லை நகர் அணைந்தார்     6.1.1135
  

3034       எல்லையில் ஞானத் தலைவர் எழுந்து அருள எதிர் கொள்வார்         	

 தில்லையில் வாழ் அந்தணர் மெய்த் திருத்தொண்டர் சிறப்பின் ஒடு  	

 மல்கி எதிர் பணிந்து இறைஞ்ச மணிமுத்தின் சிவிகை இழிந்து    	

 அல்கு பெரும் காதல் உடன் அஞ்சலி கொண்டு அணைகின்றார்        6.1.1136
  

3035       திரு எல்லையினைப் பணிந்து சென்று அணைவார் சேண் விசும்பை       	

 மருவி விளங்குஒளி தழைக்கும் வடதிசை வாயிலை வணங்கி       	

 உருகு பெரும் காதல் உடன் உள் புகுந்து மறையின் ஒலி   	

 பெருகி வளர் மணிமாடப் பெரும் திரு வீதியை அணைந்தார்        6.1.1137
  

3036       நலம் மலியும் திருவீதி பணிந்து எழுந்து நல் தவர்தம்    	

 குலம் நிறைந்த திருவாயில் குவித்த மலர்ச் செங்கையோடு       	

 தலமுற முன் தாழ்ந்து எய்தித் தமனிய மாளிகை மருங்கு  	

 வலமுற வந்து ஓங்கிய பேரம்பலத்தை வணங்கினார்      	  6.1.1138
  

3037       வணங்கி மிக மனம் மகிழ்ந்து மால் அயனும் தொழும் பூத   	

 கணங்கள் மிடை திருவாயில் பணிந்து எழுந்து கண் களிப்ப        	

 அணங்கு தனி கண்டு அருள அம்பலத்தே ஆடுகின்ற        	

 குணம் கடந்த தனிக் கூத்தர் பெரும் கூத்து கும்பிடுவார்     6.1.1139
  

3038       தொண்டர் மனம் பிரியாத திருப்படியைத் தொழுது இறைஞ்சி        	

 மண்டுபெருங் காதலினால் நோக்கி முகம் மலர்ந்து எழுவார்        	

 அண்டம் எலாம் நிறைந்து எழுந்த ஆனந்தத்துள் அலைந்து    	

 கண்ட பேரின் பத்தின் கரையில்லா நிலை அணைந்தார்    6.1.1140
  

3039       அந்நிலைமை அடைந்து திளைத்து ஆங்கு எய்தாக் காலத்தில்  	

 மன்னு திரு அம்பலத்தை வலம் கொண்டு போந்து அருளி   	

 பொன் அணி மாளிகை வீதிப் புறத்து அணைந்து போது தொறும்    	

 இன்னிசை வண்தமிழ் பாடிக் கும்பிட்டு அங்கு இனிது இருந்தார்        6.1.1141
  

3040       திருந்திய சீர்த் தாதையார் சிவ பாத இருதயரும்      	

 பொருந்து திருவளர் புகலிப் பூசுரரும் மாதவரும்       	

 பெரும் திருமால் அயன் போற்றும் பெரும் பற்ற புலியூரில்        	

 இருந் தமிழ் ஆகரர் அணைந்தார் எனக் கேட்டு வந்து அணைந்தார்       6.1.1142
  

3041       ஆங்கு அவரைக் கண்டு சிறப்பு அளித்து அருளி அவரோடும்  	

 தாங்கரிய காதலினால் தம் பெருமான் கழல் வணங்க    	

 ஓங்கு திருத் தில்லை வாழ் அந்தணரும் உடன் ஆகத்      	

 தேன் கமழ் கொன்றைச் சடையார் திருச்சிற்றம்பலம் பணிந்தார்      6.1.1143
  

3042       தென் புகலி அந்தணரும் தில்லை வாழ் அந்தணர் முன்       	

 அன்பு நெறி பெருக்குவித்த அண்டகையார் அடி போற்றி  	

 பொன் புரி செஞ்சடைக் கூத்தர் அருள் பெற்று போந்து அருளி      	

 இன்புறு தோணியில் அமர்ந்தார் தமை வணங்க எழுந்து அருள         6.1.1144
  

3043       நல் தவர் தம் குழாத்தோடும் நம்பர் திரு நடம் செய்யும்   	

 பொன் பதியின் திரு எல்லை பணிந்து அருளிப் புறம் போந்து     	

 பெற்றம் உயர்த்தவர் அமர்ந்த பிறபதியும் புக்கு இறைஞ்சிக்       	

 கற்றவர்கள் பரவு திருக் கழுமலமே சென்று அடைவார்      6.1.1145
  

3044       பல் பதிகள் கடந்து அருளிப் பன்னிரண்டு பேர் படைத்த    	

 தொல்லை வளப் பூந்தராய் தூரத்தே தோன்றுதலும்       	

 மல்கு திரு மணிமுத்தின் சிவிகை இழிந்து எதிர் வணங்கி       	

 செல்வ மிகு பதி அதன் மேல் திருப்பதிகம் அருள் செய்வார்       6.1.1146
  

3045       மன்னும் இசை மொழி வண்டார் குழல் அரிவை என்று எடுத்து  	

 மின்னு சுடர் மாளிகை விண் தாங்குவ போல் வேணுபுரம்  	

 என்னும் இசைச் சொல் மாலை எடுத்து இயம்பி எழுந்து அருளிப்      	

 புன்னை மணம் கமழ் புறவப் புறம்பு அணையில் வந்து அணைந்தார்        6.1.1147
  

3046       வாழி வளர் புறம்பு அணையின் மருங்கு அணைந்து வரி வண்டு  	

 சூழும் மலர் நறும் தீப தூபங்களுடன் தொழுது  	

 காழி நகர் சேர்மின் எனக் கடை முடிந்த திருப்பதிகம்         	

 ஏழிசையின் உடன் பாடி எயின் மூதூர் உள் புகுந்தார்      6.1.1148
  

3047   சேண் உயர்ந்த திருத்தோணி வீற்று இருந்த சிவபெருமான்  	

 தான் நினைந்த ஆதரவின் தலைப்பாட்டு தனை உன்னி    	

 நீள் நிலைக் கோபுரம் அணைந்து நேர் இறைஞ்சிப் புக்கு அருளி    	

 வாண் நிலவு பெருங் கோயில் வலம் கொண்டு முன் பணிந்தார்       6.1.1149
  

3048   முன் இறைஞ்சித் திருவருளின் முழு நோக்கம் பெற்று ஏறிப்  	

 பொன் இமயப் பாவையுடன் புணர்ந்து இருந்த புராதனரைச்  	

 சென்னி மிசைக் குவித்த கரம் கொடு விழுந்து திளைத்து எழுந்து   	

 மன்னு பெரு வாழ்வு எய்தி மனம் களிப்ப வணங்குவார்     6.1.1150
  

3049   பரவு திருப் பதிகங்கள் பலவும் இசையினில் பாடி       	

 விரவிய கண் அருவி நீர் வெள்ளத்தில் குளித்து அருளி         	

 அரவு அணிந்தார் அருள் பெருக புறம்பு எய்தி அன்பர் உடன்        	

 சிரபுரத்துப் பெரும் தகையார் தம் திருமாளிகை சேர்ந்தார்      	 6.1.1151
  

3050    மாளிகையின் உள் அணைந்து மறையவர்கட்கு அருள் புரிந்து   	

 தாள் பணியும் பெரும் கிளைக்குத் தகுதியினால் தலை அளிசெய்து   	

 ஆளுடைய தம் பெருமான் அடியவர் களுடன் அமர்ந்து       	

 நீளவரும் பேரின்பம் மிகப் பெருக நிகழு நாள்       6.1.1152
  

3051   காழி நாடு உடைய பிரான் கழல் வணங்கி மகிழ்வு எய்த  	

 ஆழியினும் மிகப் பெருகும் ஆசையுடன் திருமுருகர்      	

 வாழி திரு நீல நக்கர் முதல் தொண்டர் மற்று எணையோர்       	

 சூழும் நெடும் சுற்றம் உடன் தோணிபுரம் தொழுது அணைந்தார்        6.1.1153
  

3052   வந்தவரை எதிர் கொண்டு மனம் மகிழ்ந்து சண்பையர்கோன்  	

 அந்தமில் சீர் அடியார்கள் அவரோடும் இனிது அமர்ந்து  	

 சுந்தரவார் அணங்கின் உடன் தோணியில் வீற்று இருந்தாரைச்      	

 செந்தமிழின் பந்தத்தால் திருப்பதிகம் பல பாடி     6.1.1154
  

3053   பெரு மகிழ்ச்சியுடன் செல்லப் பெரும் தவத்தால் பெற்றவரும்         	

 மருவு பெரும் கிளையான மறையவரும் உடன் கூடித்       	

 திருவளர் ஞானத்தலைவர் திருமணம் செய்து அருளுதற்குப்   	

 பருவம் இது என்று எண்ணி அறிவிக்கப் பாங்கு அணைந்தார்        6.1.1155
  

3054   நாட்டு மறை முறை ஒழுக்கம் ஞான போனகருக்கும்         	

 கூட்டுவது மனம் கொள்வார் கோதில் மறை நெறிச் சடங்கு        	

 காட்டவரும் வேள்வி பல புரிவதற்கு ஓர் கன்னிதணை    	

 வேட்டருள வேண்டும் என விண்ணப்பம் செய்தார்கள்        6.1.1156
  

3055   மற்றவர் தம் மொழி கேட்டு மாதவத்தின் கொழுந்து அனையார்       	

 சுற்றம் உறும் பெரும் பாசத் தொடர்ச்சி விடும் நிலைமையராய்    	

 பெற்றம் உயர்த்தவர் அருள் முன் பெற்றதினால் இசையாது  	

 முற்றியது ஆயினும் கூடாது என்று அவர் முன் மொழிந்து அருள     6.1.1157
  

3056   அருமறையோர் அவர் பின்னும் கை தொழுது அங்கு அறிவிப்பார்       	

 இருநிலத்து மறை வழக்கம் எடுத்தீர் நீர் ஆதலினால்   	

 வருமுறையால் அறுதொழிலின் வைதிகமாம் நெறி ஒழுகும்         	

 திருமணம் செய்து அருளுதற்குத் திரு உள்ளம் செய்யும் என   6.1.1158
  

3057   மறை வாழ அந்தணர் வாய்மை ஒழுக்கம் பெருகும்  	

 துறை வாழச் சுற்றத்தார் தமக்கு அருளி உடன் படலும்    	

 பிறை வாழும் திருமுடியில் பெரும் புனலோடு அரவு அணிந்த       	

 கறை வாழும் கண்டத்தார் தமைத் தொழுது மனம் களித்தார்      6.1.1159
  

3058   திரு ஞான சம்பந்தர் திரு உள்ளம் செய்த அதற்குத்       	

 தருவாய்மை மறையவரும் தாதையரும் தாங்க அரிய      	

 பெருவாழ்வு பெற்றார் ஆய்ப் பிஞ்ஞகனார் அருள் என்றே   	

 உருகா நின்று இன்பம் உறும் உள மகிழ்ச்சி எய்துவார்   	   6.1.1160
  

3059   ஏதமில் சீர் மறையவரில் ஏற்ற குலத்தோடு இசைவால்   	

 நாதர் திருப் பெருமணத்து நம்பாண்டார் நம்பி பெறும்   	

 காதலியைக் காழி நாடு உடையபிரான் கைப்பிடிக்க   	

 போதும் அவர் பெரும் தன்மை எனப் பொருந்த எண்ணினார்        6.1.1161
  

3060   திருஞான சம்பந்தர் சீர் பெருக மணம் புணரும்  	

 பெருவாழ்வு திருத்தொண்டர் மறையவர்கள் மிகப்பேணி   	

 வருவாரும் பெரும் சுற்றம் மகிழ் சிறப்ப மகள் பேசத்   	

 தருவார் தண் பந்தணை நல்லூர் சார்கின்றார் தாதையார்  	   6.1.1162
  

3061    மிக்க திருத்தொண்டர்களும் வேதியரும் உடன் ஏகத்       	

 திக்கு நிகழ் திருநல்லூர் பெருமணத்தைச் சென்று எய்தத்  	

 தக்க புகழ் நம்பாண்டார் நம்பிதாம் அது கேட்டுச்      	

 செக்கர் சடைமுடியார் தம் திருப்பாதம் தொழுது எழுவார்         	   6.1.1163
  

3062   ஒப்பரிய பேர் உவகை ஓங்கி எழும் உள்ளத்தால்         	

 அப்பு நிறை குடம் விளக்கு மறுகு எல்லாம் அணி பெருக்கிச்       	

 செப்பரிய ஆர்வம் மிகு பெரும் சுற்றத்து ஒடும் சென்றே  	

 எப்பொருளும் எய்தினேன் எனத் தொழுது அங்கு எதிர் கொண்டார்    	   6.1.1164
  

3063   எதிர் கொண்டு மணி மாடத்தினில் எய்தி இன்பமுறு      	

 மதுர மொழி பல மொழிந்து வரன் முறையால் சிறப்பு அளிப்ப    	

 சதுர் முகனின் மேலாய சண்பை வரு மறையவரும்        	

 முதிர் உணர்வின் மாதவரும் அணைந்த திறம் மொழிகின்றார்.       6.1.1165
  

3064   ஞான போனகருக்கு நல்தவத்தின் ஒழுக்கத்தால்  	

 ஊனமில் சீலத்து உம்பால் மகள் பேச வந்தது என      	

 ஆன பேர் அந்தணர்கள் பால் அருள் உடைமை யாம் என்று   	

 வான் அளவு நிறைந்த பெரு மனம் மகிழ்ச்சி ஒடு மொழிவார்       6.1.1166
  

3065    உம்முடைய பெரும் தவத்தால் உலகு அனைத்தும் ஈன்று அளித்த         	

 அம்மை திருமுலைப் பாலில் குழைத்த ஆர் அமுது உண்டார்க்கு        	

 எம்முடைய குலக் கொழுந்தை யாம் உய்யத் தருகின்றோம்  	

 வம்மின் என உரைத்து மனம் மகிழ்ந்து செலவிடுத்தார்      6.1.1167
  

3066   பேர் உவகையால் இசைவு பெற்றவர் தாம் மீண்டு அணைந்து   	

 கார் உலவு மலர்ச் சோலைக் கழுமலத்தை வந்து எய்திக்  	

 சீர் உடைய பிள்ளையார்க்கு அவர் நேர்ந்தபடி செப்பிப்         	

 பார் குலவும் திருமணத்தின் பான்மையினைத் தொடங்குவார்        6.1.1168
  

3067   திருமணம் செய் கலியாணத் திருநாளும் திகழ் சிறப்பின்  	

 மருவிய ஓரையும் கணித மங்கல நூலவர் வகுப்பப்       	

 பெருகு மண நாள் ஓலை பெரும் சிறப்பினுடன் போக்கி  	

 அருள் புரிந்த நன்னாளில் அணிமுளைப் பாலிகை விதைத்தார்      6.1.1169
  

3068   செல்வம் மலி திருப்புகலி செழும் திரு வீதிகள் எல்லாம்         	

 மல்கு நிறை குடம் விளக்கு மகர தோரணம் நிரைத்தே  	

 எல்லையிலா ஒளி முத்து மாலைகள் எங்கணும் நாற்றி    	

 அல்கு பெரும் திரு ஓங்க அணி சிறக்க அலங்கரித்தார்  	 6.1.1170
  

3069   அருந்தவத்தோர் அந்தணர்கள் அயல் உள்ளோர் தாம் உய்ய    	

 பொருந்து திரு நாள் ஓலை பொருவு இறந்தார் கொண்டு அணையத்    	

 திருந்து புகழ் நம்பாண்டார் நம்பி சிறப்பு எதிர் கொண்டு       	

 வருந்தவத்தான் மகள் கொடுப்பார் வதுவை வினை தொடங்குவார்     6.1.1171
  

3070   மன்னும் பெரும் சுற்றத்தார் எல்லாரும் வந்து ஈண்டி         	

 நன்னிலைமைத் திருநாளுக்கெழுநாளாம் நல் நாளில்     	

 பன்மணி மங்கல முரசம் பல்லியங்கள் நிறைந்து ஆர்ப்ப   	

 பொன் மணிப் பாலிகை மீது புனித முளை பூரித்தார்  	 6.1.1172
  

3071   சேண் உயரும் மாடங்கள் திருப் பெருகு மண்டபங்கள்        	

 நீணிலைய மாளிகைகள் நிகரில் அணி பெற விளக்கிக்        	

 காண வரும் கை வண்ணம் கவின் ஓங்கும் படி எழுதி      	

 வாண் நிலவு மணிக் கடைக் கண் மங்கலக் கோலம் புனைந்து       6.1.1173
  

3072   நீடு நிலைத் தோரணங்கள் நீள் மருகு தொறும் நிரைத்து  	

 மாடுயரும் கொடி மாலை மணி மாலை இடைப் போக்கிச்         	

 சேடுயரும் வேதிகைகள் செழும் சாந்து கொடு நீவிப்   	

 பீடு கெழு மணி முத்தின் பெரும் பந்தர் பல புனைந்தார்     6.1.1174
  

3073   மன்றல் வினைத் திரு முளை நாள் தொடங்கி வரும் நாள் எல்லாம்     	

 முன்றில் தொறும் வீதி தொறும் முக நெடுவாயிகள் தொறும்      	

 நின்று ஒளிரும் மணி விளக்கு நிறைவாசப் பொன் குடங்கள்       	

 துன்று சுடர்த் தாமங்கள் தூபங்கள் துதைவித்தார்         6.1.1175
  

3074   எங்கணும் மெய்த் திருத்தொண்டர் மறையவர்கள் ஏனையோர்   	

 மங்கல நீள் மணவினை நாள் கேட்டு மிக மகிழ்வு எய்திப்       	

 பொங்கு திருப்புகலிதனில் நாள்தோறும் புகுந்து ஈண்ட   	

 அங்கண் அணைந்தவர்க்கு எல்லாம் பெரும் சிறப்பு மிக அளித்தார்     6.1.1176
  

3075    மங்கல தூரிய நாதம் மறுகு தொறும் நின்று இயம்பப்      	

 பொங்கிய நான்மறை ஓசை கடல் ஓசை மிசைப் பொலியத்       	

 தங்கு நறும் குறை அகிலின் தழைத்த செழும் புகையின் உடன்       	

 செங்கனல் ஆகுதிப் புகையும் தெய்வ விரை மணம் பெருக   6.1.1177
  

3076   எண் திசையில் உள்ளோரும் ஈண்டு வளத்தொடு நெருங்கப்    	

 பண்ட நிறை சாலைகளும் பல வேறு விதம் பயில      	

 மண்டு பெரு நிதிக் குவைகள் மலைப் பிறங்கல் என மலிய        	

 உண்டி வினைப் பெரும் துழனி ஓவாத ஒலி ஓங்க       	 6.1.1178
  

3077   மா மறை நூல் விதிச் சடங்கில் வகுத்த முறை நெறி மரபின்       	

 தூ மணம் நல் உபகரணம் சமைப்பவர் தம் தொழில் துவன்றத்        	

 தாமரையோன் அனைய பெரும் தவ மறையோர் தாம் எடுத்த        	

 பூமருவு பொன் கலசப் புண்ணிய நீர் பொலிவு எய்த       6.1.1179
  

3078    குங்குமத்தின் செழும் சேற்றின் கூட்டு அமைப்போர் இனம் குழுமப்       	

 பொங்குவிரைப் புதுக் கலவைப் புகை எடுப்போர் தொகை விரவத்   	

 துங்க நறும் கர்ப்பூரச் சுண்ணம் இடிப்போர் நெருங்க      	

 எங்கும் மலர்ப் பிணை புனைவோர் ஈடங்கள் மிகப் பெருக            6.1.1180
  

3079   இனைய பல வேறு தொழில் எம்மருங்கும் நிரைத்து இயற்றும்  	

 மனை வளரும் மறுகு எல்லாம் மண அணி செய் மறை மூதூர்  	

 நினைவு அரிய பெரு வளங்கள் நெருங்குதலால் நிதிக் கோமான்    	

 தனை இறைவர் தாம் ஏவச் சமைத்தது போல் அமைந்து உளதால்    6.1.1181
  

3080   மாறிலா நிறை வளம் தரும் புகலியின் மணம் மீக்      	

 கூறு நாளின் முன் நாளினில் வேதியர் குழாமும்       	

 நீறு சேர் திருத்தொண்டரும் நிகர் இலாதவருக்கு      	

 ஆறு சூடினார் அருள் திருக்காப்பு நாண் அணிவார்          6.1.1181
  

3081   வேத வாய்மையின் விதி உளி வினையினால் விளங்க    	

 ஓத நீர் உலகில் இயன் முறை ஒழுக்கமும் பெருகக்      	

 காதல் நீள் திருத்தொண்டர்கள் மறையவர் கவின் ஆர்   	

 மாதர் மைந்தர் பொன் காப்பு நாண் நகர் வலம் செய்தார்         6.1.1183
  

3082   நகர் வலம் செய்து புகுந்த பின் நவமணி அணைந்த        	

 புகரில் சித்திரவிதன மண்டபத்தினில் பொலியப்    	

 பகரும் வைதிக விதிச் சமாவர்த்தனப் பான்மை       	

 திகழ முற்றிய செம்மலார் திரு முன்பு சேர்ந்தார்      6.1.1184
  

3083   செம் பொனின் பரிகலத்தினில் செந்நெல் வெண்பரப்பின்  	

 வம்பு அணிந்த நீள் மாலை சூழ் மருங்குற அமைத்த      	

 அம் பொன் வாச நீர்ப் பொன் குடம் அரசு இலை தருப்பை        	

 பம்பு நீள்சுடர் மணி விளக்கு ஒளிர் தரும் பரப்பில்      6.1.1185
  

3084   நாத மங்கல முழக்கொடு நல் தவ முனிவர்     	

 வேத கீதமும் விம்மிட விரை கமழ் வாசப்         	

 போது சாந்தணி பூந்துகில் புணைந்த புண்ணியம் போல்   	

 மீது பூஞ்சயனத்து இருந்தவர் முன்பு மேவி       6.1.1186
  

3085   ஆர்வம் மிக்கு எழும் அன்பினால் மலர் அயன் அனைய      	

 சீர்மறைத் தொழில் சடங்கு செய் திருந்து நூல் முனிவர்         	

 பார் வழிப்பட வரும் இரு வினைகளின் பந்தச்        	

 சார்பு ஒழிப்பவர் திருக்கையில் காப்பு நாண் சாத்த   	   6.1.1187
  

3086   கண்ட மாந்தர்கள் கடி மணம் காண வந்து அணைவார்        	

 கொண்ட வல்வினையாப்பு அவிழ் கொள்கைய ஆன       	

 தொண்டர் சிந்தையும் வதனமும் மலர்ந்தன சுருதி       	

 மண்டு மாமறைக் குலம் எழுந்து ஆர்த்தன மகிழ்ந்தே        6.1.1188
  

3087   நிறைந்த கங்குலின் நிதிமழை விதி முறை எவர்க்கும்    	

 புரந்த ஞான சம்பந்தர் தாம் புன் நெறிச் சமய       	

 அரந்தை வல்லிருள் அகல வந்து அவதரித்தால் போல்    	

 பரந்த பேர் இருள் துரந்து வந்து தொழுதனன் பகலோன்    6.1.1189
  

3088   அஞ்சிறைச் சுரும்பு அறை பொழில் சண்பை ஆண் தகையார்   	

 தஞ்சிவத் திருமணம் செயத் தவம் செய் நாள் என்று     	

 மஞ்சனத் தொழில் புரிந்து என மாசு இருள் கழுவிச்    	

 செஞ்சுடர்க் கதிர் பேரணி அணிந்தன திசைகள்       	  6.1.1190
  

3089   பரம்பு தம் வயின் எங்கணும் உள்ள பல் வளங்கள்  	

 நிரம்ப முன் கொணர்ந்து எண் திசையவர் நெருங்குதலால்  	

 தரம் கடந்தவர் தம் திருக் கல்லி யாணத்தின்        	

 வரம்பில் தன் பயன் காட்டுவது ஒத்தது வையம்        6.1.1191
  

3090   நங்கள் வாழ்வு என வரும் திருஞான சம்பந்தர்   	

 மங்கலத் திருமண எழுச்சியின் முழக்கு என்னத்         	

 துங்க வெண்திரைச் சுரிவளை ஆர்ப்பொடு சூழ்ந்து       	

 பொங்கு பேர் ஒலி முழக்குடன் எழுந்தது புணரி          6.1.1192
  

3091   அளக்கர் ஏழும் ஒன்றாம் எனும் பெருமை எவ்வுலகும்         	

 விளக்கு மாமண விழாவுடன் விரைந்து செல்வன போல்   	

 துளக்கில் வேதியர் ஆகுதி தொடங்கிடா முன்னம்      	

 வளர்க்கும் வேதியில் வலம் சுழித்து எழுந்தது வன்னி    	  6.1.1193
  

3092   சந்த மென் மலர்த் தாது அணி நீறு மெய் தரித்துக்      	

 கந்தம் மேவும் வண்டு ஒழுங்கு எனும் கண்டிகை பூண்டு       	

 சிந்தை தூய அன்பர்களுடன் திருமணம் போத  	

 மந்த சாரியின் மணம் கொணர்ந்து எழுந்தது மருத்து     	  6.1.1194
  

3093   எண் திசை திறத்து யாவரும் புகலி வந்து எய்தி        	

 மண்டும் அத்திருமண எழுச்சியின் அணிவாய்ப்பக்        	

 கொண்ட வெண் நிறக் குரூஉச் சுடர்க் கொண்டல்கள் என்ன  	

 வெண் துகில் கொடி நிரைத்தது போன்றது விசும்பு     	  6.1.1195
  

3094   ஏல இந்நலம் யாவையும் எழுச்சி முன் காட்டும்  	

 காலை செய்வினை முற்றிய கவுணியர் பெருமான்       	

 மூலம் ஆகிய தோணி மேல் முதல்வரை வணங்கிச்       	

 சீலமார் திரு அருளினால் மணத்தின் மேல் செல்வார்   	  6.1.1196
  

3095   காழி மாநகர் வேதியர் குழாத்தொடும் கலந்து         	

 சூழும் அன்பர்கள் ஏனையோர் துதைந்து முன் செல்ல       	

 வாழி மா மறை முழங்கிட வளம்பதி வணங்கி        	

 நீழல் வெண் சுடர் நித்திலச் சிவிகை மேற்கொண்டார்           6.1.1197
  

3096   யான வாகனம் ஏறுவார் யாரும் மேல் கொள்ளக்  	

 கானம் ஆகிய தொங்கல் பிச்சம் குடை கவரி        	

 மேல் நெருங்கிட விசும்பினும் நிலத்தினும் எழுந்த     	

 வான துந்துபி முழக்குடன் மங்கல இயங்கள்      6.1.1198
  

3097   சங்கொடு தாரை சின்னம் தனிப் பெரும் காளம் தாளம்    	

 வங்கியம் ஏனை மற்று மலர் துளைக் கருவி எல்லாம்     	

 பொங்கிய ஒலியின் ஓங்கிப் பூசுரர் வேத கீதம்     	

 எங்கணும் எழுந்து மல்கத் திருமணம் எழுந்தது அன்றே      6.1.1199
  

3098    கோதையர் குழல் சூழ் வண்டின் குழாத்து ஒலி ஓர் பால் கோல        	

 வேதியர் வேத வாய்மை மிகும் ஒலி ஒரு பால் மிக்க  	

 ஏதம் இல் விபஞ்சி வீணை யாழ் ஒலி ஒரு பால் ஏத்தும்         	

 நாத மங்கலங்கள் கீத நயப்பு ஒலி ஒரு பாலலாக       6.1.1200




3099 

 விண்ணினை விழுங்க மிக்க வெண் துகில் பதாகை வெள்ளம்  	

 கண் வெறி படைப்ப மிக்க கதிர் விரி கவரிக் கானம்        	

 மண்ணிய மணிப் பூண் நீடும் அரிசனம் மலிந்த பொற்பின்        	

 எண்ணிலா வண்ணத்தூசின் பொதி பரப்பு எங்கும் நண்ண      6.1.1201
  

3100    சிகையொடு மான் தோல் தாங்கும் இடையும் ஆசானும் செல்வார்       	

 புகை விடும் வேள்விச் செந்தீ இல்லுடன் கொண்டு போவார்       	

 தகையிலா விருப்பின் மிக்க பதிகங்கள் விளம்பிச் சார்வார்    	

 வகையறு பகையும் செற்ற மாதவர் இயல்பின் மல்க        6.1.1202
  

3101    அறுவகை விளங்கும் சைவத்து அளவிலா விரதம் சாரும்     	

 நெறி வழி நின்ற வேடம் நீடிய தவத்தில் உள்ளோர்  	

 மறுவறு மனத்தில் அன்பின் வழியினால் வந்த யோகக்   	

 குறி நிலை பெற்ற தொண்டர் குழாமாகி ஏக          6.1.1203
  

3102    விஞ்சையர் இயக்கர் சித்தர் கின்னரர் மிடைந்த தேவர்   	

 அஞ்சனம் நாட்ட ஈட்டத்து அரம்பையர் உடனாய் உள்ளோர்  	

 தஞ்சுடர் விமானம் ஏறித் தழைத்த ஆதரவின் ஓடு      	

 மஞ்சுறை விசும்பின் மீது மாண அணி காணச் சென்றார்  	  6.1.1204
  

3103     மற்றிவர் மிடைந்து செல்லும் மங்கல வனப்பின் காட்சி    	

 முற்ற இத் தலத்தில் உள்ளோர் மொய்த்து உடன் படரும் போதில்    	

 அற்புத நிகழ்ச்சி எய்த அணைதலால் மணம் மேல் செல்லும்         	

 பொற்பு அமை மணத்தின் சாயை போன்று முன் பொலியச் செல்ல      6.1.1205
  

3104     தவ அரசு ஆள உய்க்கும் தனிக்குடை நிழற்றச் சாரும்      	

 பவம் அறுத்து ஆளவல்லார் பாதம் உள்ளத்துக் கொண்டு     	

 புவனங்கள் வாழ வந்த பூந்தராய் வேந்தர் போந்து      	

 சிவன் அமர்ந்து உறையும் நல்லூர் திருப் பெருமணத்தைச் சேர்ந்தார்     6.1.1206
  

3105    பெருமணக் கோயில் உள்ளார் மங்கலம் பெருகும் ஆற்றால்    	

 வருமணத் திறத்தின் முன்னர் வழி எதிர் கொள்ளச் சென்று        	

 திருமணம் புணர எய்தும் சிரபுரச் செம்மலார் தாம்     	

 இருள் மணந்து இலங்கும் கண்டத்து இறைவர் தம் கோயில் புக்கார்     6.1.1207
  

3106    நாதரைப் பணிந்து போற்றி நல் பொருள் பதிகம் பாடி   	

 காதல் மெய் அருள் முன் பெற்றுக் கவுணியர் தலைவர் போந்து       	

 வேதியர் வதுவைக் கோலம் புனைந்திடவேண்டும் என்னப்   	

 பூத நாயகர் தம் கோயில் புறத்து ஒரு மடத்தில் புக்கார்         6.1.1208
  

3107    பொன் குடம் நிறைந்த வாசப் புனித அஞ்சனம் நீராட்டி   	

 விற்பொலி வெண்பட்டு ஆடை மேதக விளங்கச் சாத்தி  	

 நற்றிரு உத்தரீய நறும் துகில் சாத்தி நானப்       	

 பற்பல கலவைச் சாந்தம் பான்மையின் அணிந்த பின்னர்    6.1.1209
  

3108    திருவடி மலர் மேல் பூத்த செழு நகைச் சோதி என்ன     	

 மருவிய தரளக் கோவை மணிச்சரி அணையச் சாத்தி   	

 விரிசுடர்ப் பரட்டின் மீது விளங்கு பொன் சரட்டில் கோத்த      	

 பெருகு ஒளி முத்தின் தாமம் பிறங்கிய தொங்கல் சாத்தி         6.1.1210
  

3109      தண் சுடர் பரிய முத்துத் தமனிய நாணில் கோத்த       	

 கண் கவர் கோவைப் பத்திக் கதிர்க் கடி சூத்திரத்தை  	

 வெண் சுடர்த் தரள மாலை விரிசுடர்க் கொடுக்கின் மீது        	

 வண் திரு அரையின் நீடு வனப்பு ஒளிவளரச் சாத்தி     6.1.1211
  

3110      ஒளி கதிர்த் தரளக் கோவை உதர பந்தனத்தின் மீது    	

 தளிர் ஒளி துளும்பு முத்தின் சன்ன வீரத்தைச் சாத்திக்         	

 குளிர் நிலவு எறிக்கும் முத்தின் பூண நூல் கோவை சாத்தி       	

 நளிர் கதிர் முத்து மாலை நகு சுடர் ஆரம்சாத்தி       6.1.1211
  

3111      வாள் விடு வயிரக் கட்டு மணிவிரல் ஆழி சாத்தித்     	

 தாளுறு தடக்கை முத்தின் தண்டையும் சரியும் சாத்தி    	

 நீளொளி முழங்கைப் பொட்டு நிரை சுடர் வடமும் சாத்தித்      	

 தோள் வளைத் தரளப் பைம் பூண் சுந்தரத் தோள் மேல் சாத்தி       6.1.1213
  

3112      திருக் கழுத்து ஆரம் தெய்வக் கண்டிகை மாலை சேரப்      	

 பருத்த முத்து ஒழுங்கு கோத்த படர் ஒளி வடமும் சாத்தி         	

 பெருக்கிய வனப்பின் செவ்விபிறங்கிய திருவார் காதில்       	

 வருக்க வெண் தரளக் கொத்தின் வடிக் குழை விளங்க சாத்தி        6.1.1214
  

3113      நீற்று ஒளி தழைத்துப் பொங்கி நிறை திரு நெற்றிமீது         	

 மேற் பட விரிந்த சோதி வெண் சுடர் எழுந்தது என்னப்         	

 பாற்படுமுத்தின் பாரப் பனிச்சுடர்த் திரணை சாத்தி   	

 ஏற்பவைத்து அணிந்த முத்தின் எழில் வளர் மகுடம் சேர்த்தார்       6.1.1215
  

3114      இவ்வகை நம்மை ஆளும் ஏர்வளர் தெய்வக் கோலம்         	

 கைவினை மறையோர் செய்யக் கடிகொள் செங்கமலத் தாதின்      	

 செவ்வி நீள் தாம மார்பர் திரு அடையாள மாலை    	

 எவ்வுலகோரும் ஏத்தத் தொழுது தாம் எடுத்துப் பூண்டார்     6.1.1216
  

3115      அழகினுக்கு அணியாம் வெண்ணீறும் அஞ்சு எழுத்தும் ஓதிச்சாத்திப்      	

 பழகிய அன்பர் சூழப் படர் ஒளி மறுகில் எய்தி      	

 மழ விடை மேலோர் தம்மை மனம் கொள வணங்கி வந்து         	

 முழவொலி எடுப்ப முத்தின் சிவிகை மேல் கொண்டபோது          6.1.1217
  

3116      எழுந்தன சங்க நாதம் இயம்பின இயங்கள் எங்கும்         	

 பொழிந்தன விசும்பில் விண்ணேர் கற்பகப் புதுப்பூ மாரி        	

 தொழுந்தகை முனிவர் தொண்டர் சுருதியின் வாழ்த்துப் பொங்கி    	

 வழிந்தன திசைகள் மீது மலர்ந்தன உலகம் எல்லாம்    	  6.1.1218
  

3117      படர் பெரும் தொங்கல் பிச்சம் பைம் கதிர்ப் பீலிப் பந்தர்       	

 அடர் புனை செம் பொன் பாண்டில் அணிதுகில் சதுக்கம் மல்கக்      	

 கடலின் மீது எழுந்து நிற்கும் கதிர் நிறை மதியம் போல      	

 வடநிரை அணிந்த முத்தின் மணிக்குடை நிழற்ற வந்தார்       6.1.1219
  

3118      சீரணி தெருவினூடு திருமணம் செல்ல முத்தின்  	

 ஏரணி காளம் சின்னம் இலங்கு ஒளித் தாரை எல்லாம்   	

 பேரொலி பெருக முன்னே பிடித்தன மறைகளோடு      	

 தாரணி உய்ய ஞான சம்பந்தன் வந்தான் என்று         	  6.1.1220
  

3119      மண்ணினுக்கு இடுக்கண் தீர வந்தவர் திரு நாமங்கள்       	

 எண்ணில பலவும் ஏத்திச் சின்னங்கள் எழுந்த போது அவ்  	

 அண்ணலார் வதுவை செய்ய அலங்கரித்து அணையப் பெற்ற   	

 புண்ணிய மறையோர் மாட மங்கலம் பொழிந்து பொங்க  	  6.1.1221
  

3120      முற்று மெய்ஞ்ஞானம் பெற்ற மூர்த்தியார் செங்கை பற்ற     	

 நற்பெரும் தவத்தின் நீர்மை நலம் படைத்து எழுந்த தெய்வக்       	

 கற்பகப் பூங்கொம்பு அன்னார் தம்மையும் காப்புச் சேர்த்துப்        	

 பொற்புறும் சடங்கு முன்னர்ப் பரிவுடன் செய்தவேலை     	  6.1.1222
  

3121      செம் பொன் செய் வாசிச் சூட்டுத் திருமணிப் புனை பூண் செல்வப்     	

 பைம் பொனின் மாலை வேய்ந்த பவள மென் கொடி ஒப்பாரை      	

 நம்பன் தன் அருளே வாழ்த்தி நல் எழில் விளங்கச் சூட்டி         	

 அம் பொன் செய் தீபம் என்ன அழகு அலங்கரித்து வைத்தார்         6.1.1223
  

3122       மா மறை மைந்தர் எல்லாம் மணத்து எதிர் சென்று மன்னும்   	

 தூமலர்ச் செம் பொன் சுண்ணம் தொகு நவமணியும் வீசத்  	

 தாமரை மலரோன் போல்வார் அரசிலை தருப்பை தோய்ந்த       	

 காமர் பொன் கலச நன்னீர் இருக்குடன் கலந்து வீச    	  6.1.1224
  

3123      விண்ணவர் மலரின் மாரி விசும்பு ஒளி தழைப்ப வீச    	

 மண்ணகம் நிறைந்த கந்த மந்த மாருதமும் வீசக்       	

 கண் ஒளி விளக்கம் மிக்கார் காமர் தோரணங்களூடு    	

 புண்ணிய விளைவு போல்வார் பூம் பந்தர் முன்பு சார்ந்தார்          6.1.1225
  

3124      பொன் அணி சங்கின் வெள்ளம் பொலிவுடன் முழங்கி ஆர்ப்ப         	

 மன்னிய தரளப் பத்தி வளர் மணிச் சிவிகை நின்றும்  	

 பன் மலர் நறும் பொன் சுண்ணம் பரந்த பாவாடை மீது   	

 முன் இழிந்து அருளி வந்தார் மூவுலகு உய்ய வந்தார்       6.1.1226
  

3125      மறைக்குல மனையின் வாழ்க்கை மங்கல மகளிர் எல்லாம்    	

 நிரைத்த நீர்ப் பொன் குடங்கள் நிரை மணி விளக்குத் தூபம்     	

 நறைக் குல மலர் சூழ் மாலை நறுஞ் சுடர் முளைப் பொன் பாண்டில்    	

 உறைப் பொலி கலவை ஏந்தி உடன் எதிர் ஏற்று நின்றார்         6.1.1227
  

3126      ஆங்கு முன் இட்ட செம் பொன் அணி மணிப் பீடம் தன்னில்         	

 ஓங்கிய ஞான வெள்ளம் உள் நிறைந்து எழுவது என்னத்    	

 தாங்கிய முத்தின் பைம் பூண் தண் நிலா எறிப்ப ஏறிப்         	

 பாங்கு ஒளி பரப்ப நின்றார் பர சமயங்கள் வீழ்த்தார்         	  6.1.1228
  

3127      எதிர் வரவேற்ற சாயல் இளம் மயில் அனைய மாதர்      	

 மதுரமங்கல முன் ஆன வாழ்த்து ஒலி எடுப்ப வந்து       	

 கதிர் மணிக் கரக வாசக் கமழ் புனல் ஒழுக்கிக் காதல்         	

 விதி முறை வலம் கொண்டு எய்திமேவும் நல் வினைகள் செய்தார்   	  6.1.1229
  

3128      மங்கலம் பொலிய ஏந்தி மாதரார் முன்பு செல்லக்       	

 கங்கையின் கொழுந்து செம் பொன் இம வரை கலந்தது என்ன       	

 அங்கு அவர் செம் பொன் மாடத்து ஆதி பூமியின் உட்புக்கார்      	

 எங்களை வாழ முன்னாள் ஏடு வைகையினுள் இட்டார்      	  6.1.1230
  

3129      அகில் நறும் தூபம் விம்ம அணிகிளர் மணியால் வேய்ந்த   	

 துகில் புனை விதான நீழல் தூ மலர் தவிசின் மீது   	

 நகில் அணி முத்த மாலை நகை முக மடவார் வாழ்த்த   	

 இகலில் சீர் மறையோர் சூழ இனிதின் அங்கு இருந்த வேலை     	  6.1.1231
  

3130      திருமகள் கொடுக்கப் பெற்ற செழு மறை முனிவர் தாமும்   	

 அருமையான் முன் செய் மெய்ம்மை அருந்தவ மனைவியாரும்  	

 பெருமகிழ்ச்சியினால் பாதம் விளக்குவார் பிள்ளையார் முன்      	

 உரிமையால் வெண் பால் தூ நீர் உடன் எடுத்து ஏத்திவந்தார்      		  6.1.1232
  

3131       வந்து முன் எய்தித் தான் முன் செய் மா தவத்தின் நன்மை   	

 நந்து நம்பாண்டார் நம்பி ஞான போனகர் பொன் பாதம்         	

 கந்தவார் குழலினார் பொன் கரக நீர் எடுத்து வார்ப்ப         	

 புந்தியால் நினை தியானம் புரி சடையான் என்றுன்னி  		  6.1.1233
  

3132      விருப்பினால் விளக்கி மிக்க புனித நீர் தலைமேல் கொண்டு      	

 பொருப்புறு மாடத்து உள்ளும் புறத்துளும் தெளித்த பின்னர்         	

 உருப்பொலி உதரத் துள்ளும் பூரித்தார் உவகை பொங்கி         	

 அருப்புறு கிளைஞர் மேலும் தெளித்தனர் ஆர்வத்தோடும்   		  6.1.1234
  

3133      பெருகொளி ஞானம் உண்ட பிள்ளையார் மலர்க்கை தன்னில்  	

 மருவும் மங்கல நீர் வாசக் கரகம் முன் ஏந்தி வார்பார்         	

 தரு முறைக் கோத்திரத்தின் தம் குலம் செப்பி என்றன்  	

 அருநிதிப் பாவை யாரைப் பிள்ளையர்க்கு அளித்தேன் என்றார்    	  6.1.1235
  

3134      நல் தவக் கன்னியார் கை ஞான சம்பந்தர் செம்கை       	

 பற்றுதற்கு உரிய பண்பில் பழுது இல் நல் பொழுது நண்ண  	

 பெற்றவர் உடன் பிறந்தார் பெரு மணப் பிணை அன்னாரைச்        	

 சுற்றம் முன் சூழ்ந்து போற்றக் கொண்டு முன் துன்னினார்கள்      	  6.1.1236
  

3135        ஏகமாம் சிவ மெய்ஞ் ஞானம் இசைந்தவர் வலப்பால் எய்தி         	

 நாகமார் பணப்பேர் அல்குல் நல்தவக் கொழுந்து அன்னாரை         	

 மாகமார் சோதி மல்க மன்னி வீற்று இருந்த வெள்ளை  	

 மேகமொடு இசையும் மின்னுக் கொடி என விளங்க வைத்தார்    	  6.1.1237
  

3136      புனித மெய்க் கோல நீடு புகலியார் வேந்தர் தம்மைக்   	

 குனி சிலை புருவ மென் பூங்கொம்பனார் உடனே கூட    	

 நனி மிகக் கண்ட போதின் நல்ல மங்கலங்கள் கூறி    	

 மனிதரும் தேவர் ஆனார் கண் இமையாது வாழ்த்தி      	  6.1.1238
  

3137      பத்தியில் குயிற்றும் பைம் பொன் பவளக் கால் பந்தர் நாப்பண்      	

 சித்திர விதானத்தின் கீழ்ச் செழும் திரு நீல நக்கர்        	

 முத் தமிழ் விரகர் முன்பு முதன் மறை முறையின் ஓடு    	

 மெய்த்த நம் பெருமான் பாதம் மேவும் உள்ளத்தால் செய்ய         	  6.1.1239
  

3138      மறையொலி பொங்கி ஓங்க மங்கல வாழ்த்து மலக       	

 நிறை வளைச் செங்கை பற்ற நேர் இழை அவர் முன் அந்தப்        	

 பொறை அணி முந்நூல் மார்பர் புகரில் பொரிகை அட்டி         	

 இறைவரை ஏத்தும் வேலை எரிவலம் கொள்ள வேண்டி     	  6.1.1240
  

3139      அருப்பு மென் முலையினார் தம் அணிமலர்க் கைப் பிடித்து அங்கு       	

 ஒருப் படும் உடைய பிள்ளையார் திரு உள்ளம் தன்னில்   	

 விருப்புறும் அங்கியாவார் விடை உயர்த்தவரே என்று    	

 திருப் பெரு மணத்தை மேவும் சிந்தையில் தெளிந்து செல்வார்      6.1.1241
  

3140      மந்திர முறையால் உய்த்த எரிவலம் ஆக மாதர்         	

 தம் திருக் கையைப் பற்றும் தாமரைச் செங்கையாளர்    	

 இந்த இல் ஒழுக்கம் வந்து சூழ்ந்ததே இவள் தன்னோடும்    	

 அந்தமில் சிவன் தாள் சேர்வன் என்னும் ஆதரவு பொங்க  	  6.1.1242
  

3141     மலர் பெரும் கிளையும் தொண்டர் கூட்டமும் மல்கிச் சூழ    	

 அலகில் மெய்ஞ்ஞானத் தொல்லை அடைவுறும் குறிப்பால் அங்கண்      	

 உலகின் எம்மருங்கும் நீங்க உடன் அணைந்து அருள வேண்டிக்         	

 குல மணம் புரிவித்தார் தம் கோயிலை நோக்கி வந்தார்       	  6.1.1243
  

3142     சிவன் அமர்ந்து அருளும் செல்வத் திருப் பெரு மணத்துள் எய்தித்       	

 தவ நெறி வளர்க்க வந்தார் தலைப்படும் சார்பு நோக்கிப்       	

 பவம் அற என்னை முன்னாள் ஆண்ட அப்பண்பு கூட         	

 நவம் மலர்ப் பாதம் கூட்டும் என்னும் நல் உணர்வு நல்க      6.1.1244
  

3143     காதல் மெய்ப் பதிகம் நல்லூர்ப் பெருமணம் எடுத்துக் கண்டோ ர்        	

 தீதுறு பிறவிப் பாசம் தீர்த்தல் செம் பொருளாகக் கொண்டு     	

 நாதனே நல்லூர் மேவும் பெரு மண நம்பனே உன்        	

 பாத மெய்ந் நீழல் சேரும் பருவம் ஈது என்று பாட     	  6.1.1245
  

3144     தேவர்கள் தேவர் தாமும் திருஅருள் புரிந்து நீயும்       	

 பூவை அன்னாளும் இங்கு உன் புண்ணிய மணத்தின் வந்தார்   	

 யாவரும் எம்பால் சோதி இதன் உள் வந்து எய்தும் என்று  	

 மூவுலகு ஒளியால் விம்ம முழுச் சுடர்த் தாணுவாகி      	  6.1.1246
  

3145     கோயில் உட் பட மேல் ஓங்கும் கொள்கையால் பெருகும் சோதி      	

 வாயிலை வகுத்துக் காட்ட மன்னு சீர்ப் புகலி மன்னர்   	

 பாயின ஒளியால் நீடு பரம் சுடர்த் தொழுது போற்றி         	

 மாயிரு ஞாலம் உய்ய வழியினை அருளிச் செய்வார்    	  6.1.1247
  

3146     ஞான மெய்ந் நெறி தான் யார்க்கும் நமச்சிவாய அச் சொலாம் என்று  	

 ஆன சீர் நமச்சிவாயத் திருப்பதிகத்தை அங்கண்      	

 வானமும் நிலமும் கேட்க அருள் செய்து இம் மணத்தில் வந்தோர்     	

 ஈனமானம் பிறவி தீர யாவரும் புகுக என்ன         	  6.1.1248
  

3147     வரு முறைப் பிறவி வெள்ளம் வரம்பு காணாது அழுந்தி     	

 உரு எனும் துயரக் கூட்டில் உணர்வு இன்றி மயங்குவார்கள்   	

 திருமணத்துடன் சேவித்து முன் செலும் சிறப்பினாலே    	

 மருவிய பிறவி நீங்க மன்னு சோதியினுள் புக்கார்    6.1.1249
  

3148     சீர் பெருகு நீல நக்கர் திரு முருகர் முதல் தொண்டர்    	

 ஏர் கெழுவு சிவபாத இருதயர் நம்பாண்டார் சீர்      	

 ஆர் திரு மெய்ப் பெரும் பாணர் மற்று எனையோர் அணைந்துளோர்    	

 பார் நிலவு கிளை சூழப் பன்னிகளோடு உடன் புக்கார்  	 6.1.1250
  

3149      அணி முத்தின் சிவிகை முதல் அணி தாங்கிச் சென்றேர்கள்         	

 மணி முத்த மாலை புனை மடவார் மங்கலம் பெருகும்     	

 பணி முற்றும் எடுத்தார்கள் பரிசனங்கள் வினைப்பாசம்   	

 துணிவித்த உணர்வினர் ஆய்த் தொழுது உடன் புக்கு ஒடுங்கினார்     	 6.1.1251
  

3150      ஆறு வகைச் சமயத்தில் அரும் தவரும் அடியவரும்         	

 கூறு மறை முனிவர்களும் கும்பிட வந்து அணைந்தாரும்     	

 வேறு திரு அருளினால் வீடு பெற வந்தாரும்         	

 ஈறில் பெரும் சேதியின் உள் எல்லாரும் புக்கு அதற்பின்          6.1.1252
  

3151      காதியைக் கைப்பற்றிக் கொண்டு வலம் செய்து அருளித்    	

 தீது அகற்ற வந்து அருளும் திருஞான சம்பந்தர்        	

 நாதன் எழில் வளர் சோதி நண்ணி அதன் உள்புகுவார்   	

 போத நிலை முடிந்த வழிப் புக்கு ஒன்றி உடன் ஆனார்   6.1.1253
  

3152      பிள்ளையார் எழுந்து அருளிப் புக்கு அதன்பின் பெரும் கூத்தர்         	

 கொள்ள நீடிய சோதிக் குறி நிலை அவ்வழி கரப்ப  	

 வள்ளலார் தம் பழைய மணக் கோயில் தோன்றுதலும்     	

 தெள்ளு நீர் உலகத்துப் பேறுஇல்லார் தெருமந்தார்      	 6.1.1254
  

3153      கண் நுதலார் திருமேனி உடன் கூட கவுணியனார்         	

 நண்ணியது தூரத்தே கண்டு நணுகப் பெறா     	

 விண்ணவரும் முனிவர்களும் விரிஞ்சனே முதல் ஆனோர்    	

 எண்ணிலவர் ஏசறவு தீர எடுத்து ஏத்தினார்  6.1.1255
  

3154      அரும் தமிழா கரர் சரிதை அடியேனுக்கு அவர் பாதம்     	

 தரும் பரிசால் அறிந்தபடி துதி செய்தேன் தாரணிமேல்         	

 பெருங்கொடையும் திண்ணனவும் பேர் உணர்வும் திருத்தொண்டால்      	

 வரும் தகைமை கலிக் காமனார் செய்கை வழுத்து வேன்   	6.1.1256




திருச்சிற்றம்பலம் 
 வம்பறா வரிவண்டு சருக்கத்தில் 

திருஞான சம்பந்த நாயனார் புராணம் முற்றிற்று.


 This webpage was last updated on  17 May 2005
