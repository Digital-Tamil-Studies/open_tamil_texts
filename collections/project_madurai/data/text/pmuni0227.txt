







periya purANam of cEkkizAr, part 2 (in tamil script, unicode/UTF-8 format)


 சேக்கிழார் அருளிய   திருத்தொண்டர் புராணம் 

என்ற பெரிய புராணம் /இரண்டாம்  காண்டம் 

சருக்கம்  7  -13 (3636-4281)

periya purANam of cEkkizAr - Canto 2 

carukkam 7 -13 (pAcurams 3636-4281) 

 In tamil script, unicode/utf-8 format
 

Acknowledgements: 

Our Sincere thanks go to Dr. Thomas Malten and Colleagues of the Univ. of Koeln, Germany 

for providing us with the transliterated/romanized version of the etext and giving us permission 

to release the TSCII version as part of Project Madurai etext collections. 

TSCII proof reading by tiruciRRampalam aRakaTTaLai, Kovilpatti, Tamilnadu. 

Preparation of HTML and PDF versions: Dr. K. Kalyanasundaram,  Lausanne, Switzerland.

This webpage presents the Etext in Tamil script but in Unicode encoding.

To view the Tamil text correctly you need to set up the following: 

i). You need to have Unicode fonts containing Tamil Block (Latha,

Arial Unicode MS, TSCu_Inaimathi, Code2000, UniMylai,...) installed on your computer 

and the OS capable of rendering Tamil Scripts (Windows 2000 or Windows XP). 



ii)Use a browser that is capable of handling UTF-8 based pages

(Netscape 6, Internet Explorer 5, FireFox Mozilla,..) with the Unicode Tamil font chosen as the default font for the UTF-8 char-set/encoding view. 


Project Madurai is an open, voluntary, worldwide initiative devoted to preparation 

of electronic texts of tamil literary works and to distribute them free on the Internet. 

Details of Project Madurai are available at the website

http://www.projectmadurai.org/
You are welcome to freely distribute this file, provided this header page is kept intact.


 

 சேக்கிழார் அருளிய திருத்தொண்டர் புராணம்  என்ற 

பெரிய புராணம் -முதற் காண்டம்  /  

சருக்கம்  7  (வார்கொண்ட வனமுலையாள் சருக்கம்)  



 7.1   சாக்கிய நாயனார் புராணம் (3636 - 3653) 

 7.2  சிறப்புலி நாயனார் புராணம்  (3654 .- 3659  )

 7.3   சிறுத்தொண்ட நாயனார் புராணம் (3660 - 3747)

 7.4   கழற்றி அறிவார் நாயனார் புராணம் (3748 - 3922    )

 7.5   கணநாத நாயனார் புராணம் (3923 - 3938  )
 


 7.1  சாக்கிய நாயனார் புராணம்  (3636 - 3653) 


திருச்சிற்றம்பலம் 



3636

 அறு சமயத் தலைவராய் நின்றவருக்கு அன்பராய் 	

 மறு சமயச் சாக்கியர்தம் வடிவினால் வரும் தொண்டர் 	

 உறுதிவரச் சிவலிங்கம் கண்டு உவந்து கல் எறிந்து 

 மறுவில் சரண் பெற்ற திறம் அறிந்தபடி வழுத்துவாம் 7.1.1
  

3637       தாளாளர் திருச்சங்க மங்கையினில் தகவுடைய 	

 வேளாளர் குலத்து உதித்தார் மிக்க பொருள் தெரிந்து உணர்ந்து 	

 கேளாகிப் பல் உயிர்க்கும் அருள் உடையார் ஆய்க் கெழுமி 	

 நீளாது பிறந்து இறக்கும் நிலை ஒழிவேன் என நிற்பார் 7.1.2
  

3638      அந் நாளில் எயில் காஞ்சி அணிநகரம் சென்று அடைந்து 	

 நல்ஞானம் அடைவதற்குப் பலவழியும் நாடுவார் 	

 முன்னாகச் சாக்கியர் தாம் மொழி அறத்தின் வழி சார்ந்து 	

 மன்னாத பிறப்பு அறுக்கும் தத்துவத்தின் வழி உணர்வார் 	7.1.3
  

3639     அந் நிலைமைச் சாக்கியர்தம் அரும் கலை நூல் ஓதி அது 

 தன்னிலையும் புறச் சமயச் சார்வுகளும் பொருள் அல்ல 	

 என்னும் அது தெளிந்து ஈசர் அருள் கூட ஈறில் சிவ 	

 நன்னெறியே பொருள் ஆவது என உணர்வு நாட்டுவார் 	7.1.4
  

3640     செய்வினையும் செய்வானும் அதன் பயனும் கொடுப்பானும் 

 மெய் வகையால் நான்காகும் விதித்த பொருள் எனக் கொண்டே 

 இவ்வியல்பு சைவநெறி அல்ல வற்றுக்கு இல்லை என 

 உய்வகையால் பொருள் சிவன் என்று அருளாலே உணர்ந்து அறிந்தார் 7.1.5
  

3641    எந்நிலையில் நின்றாலும் எக்கோலம் கொண்டாலும் 	

 மன்னிய சீர்ச் சங்கரன் தாள் மறவாமை பொருள் என்றே 	

 துன்னிய வேடம் தன்னைத் துறவாதே தூய சிவம் 	

 தன்னை மிகும் அன்பினால் மறவாமை தலை நிற்பார் 	7.1.6
  

3642    எல்லாம் உடைய ஈசனே இறைவன் என்ன அறியாதார் 	

 பொல்லா வேடச் சாக்கியரே ஆகிப் புல்லர் ஆகுவார் 	

 அல்லார் கண்டர் தமக்கு இந்த அகிலம் எல்லாம் ஆள் என்ன 	

 வல்லார் இவர் அவ் வேடத்தை மாற்றாது அன்பின் வழிநிற்பார் 	7.1.7
  

3643    காணாத அருவினுக்கும் உருவினுக்கும் காரணமாய் 	

 நீள் நாகம் அணிந்தார்க்கு நிகழ் குறியாம் சிவலிங்கம் 	

 நாணாது நேடியமால் நான் முகனும் காண நடுச் 	

 சேணாரும் தழல் பிழம்பாய்த் தோன்றிது தெளிந்தாராய் 	7.1.8
  

3644    நாள் தோறும் சிவலிங்கம் கண்டு உண்ணும் அது நயந்து 

 மாடோ ர் வெள் இடை மன்னும் சிவலிங்கம் கண்டு மனம் 

 நீடோ டு களியுவகை நிலைமை வரச் செயல் அறியார் 	

 பாடோ ர் கல் கண்டு அதனைப் பதைப்போடும் எடுத்து எறிந்தார் 	7.1.9
  

3645    அகம் நிறைந்த பேர் உவகை அடங்காத ஆதரவால் 

 மகவு மகிழ்ந்து உவப்பார்கள் வன்மை புரிசெயலினால் 	

 இகழ்வனவே செய்தாலும் இளம் புதல்வர்க்கு இன்பமே 	

 நிகழும் அது போல் அதற்கு நீள் சடையார் தாம் மகிழ்வார் 	7.1.10
  

3646    அன்றுபோய் பிற்றைநாள் அந்நியதிக்கு அனையுங்கால் 	

 கொன்றை முடியார் மேல் தாம் கல் எறிந்த குறிப்புஅதனை 	

 நின்றுணர்வார் எனக்கு அப்போது இது நிகழ்ந்தது அவர் அருளே 	

 என்று அதுவே தொண்டு ஆக என்றும் அது செய நினைந்தார் 	7.1.11
  

3647    தொடங்கிய நாள் அருளிய அத்தொழில் ஒழியா வழிதொடரும் 	

 கடன் புரிவார் அது கண்டு கல் எறிவார் துவராடைப் 	

 படம் புனை வேடம் தவிரார் பசுபதியார் தம் செயலே 	

 அடங்கலும் என்பது தெளிந்தார் ஆதலினால் மாதவர்தாம் 	7.1.12
  

3648    இந் நியதி பரிவோடும் வழுவாமல் இவர் செய்ய 	

 முன்னும் திருத்தொண்டர் நிலை முடிந்தபடி தான் மொழியில் 	

 துன்னிய மெய் அன்புடனே எழுந்தவினை தூயவர்க்கு 	

 மன்னு மிகு பூசனையாம் அன்பு நெறி வழக்கினால் 	7.1.13
  

3649    கல்லாலே எறிந்த அதுவும் அன்பான படி காணில் 

 வில்வேடர் செருப்பு அடியும் திருமுடியில் மேவிற்றால் 	

 நல்லார் மற்று அவர் செய்கை அன்பாலே நயந்து அதனை 

 அல்லாதார் கல் என்பார் அரனார்க்கு அஃது அலராமால் 7.1.14
  

3650     அங்கு ஒரு நாள் அருளாலே அயர்ந்து உண்ணப் புகுகின்றார் 

 எங்கள் பிரான் தனை எறியாது அயர்ந்தேன் யான் என எழுந்து 

 பொங்கியது ஓர் காதலுடன் மிகவிரைந்து புறப்பட்டு 	

 வெங்கர்஢யின் உரி புனைந்தார் திருமுன்பு மேவினார் 	7.1.15
  

3651     கொண்டதொரு கல்எடுத்துக் குறிகூடும் வகை எறிய 

 உண்டி வினை ஒழித்து அஞ்சி ஓடி வரும் வேட்கை ஓடும் 	

 கண்டருளும் கண்நுதலார் கருணை பொழிதிருநோக்கால் 	

 தொண்டர் எதிர் நெடும் விசும்பில் துணைவி ஓடும் தோன்றினார் 	7.1.16
  

3652     மழ விடைமேல் எழுந்து அருளி வந்த ஒரு செயலாலே 

 கழல் அடைந்த திருத்தொண்டர் கண்டு கரம் குவித்து இறைஞ்சி

 விழ அருள் நோக்கு அளித்து அருளிமிக்க சிவலோகத்தில் 	

 பழ அடிமைப் பாங்கு அருளிப் பரமர் எழுந்து அருளினார் 7.1.17
  

3653    ஆதியார் தம்மை நாளும் கல் எறிந்து அணுகப் பெற்ற 

 கோதில் சீர்த் தொண்டர் கொண்ட குறிப்பினை அவர்க்கு நல்கும் 	

 சோதியார் அறிதல் அன்றித் துணிவது என் அவர்தான் சூடித் 	

 தீதினை நீக்கல் உற்றேன் சிறப்புலியாரைச் செப்பி 	7.1.18



 7.2  சிறப்புலி நாயனார் புராணம்  (3654 - 3659) 


திருச்சிற்றம்பலம் 



3654

  பொன்னி நீர் நாட்டின் நீடும் பொன் பதி புவனத்து உள்ளேர் 	

 இன்மையால் இரந்து சென்றோர்க்கு இல்லை என்னாதே ஈயும் 	

 தன்மையார் என்று நன்மை சார்ந்த வேதியரைச் சண்பை 		

 மன்னனார் அருளிச்செய்த மறைத் திரு ஆக்கூர் அவ்வூர்  7.2.1
  

3655    தூ மலர்ச் சோலை தோறும் சுடர் தொடுமாடம் தோறும் 		

 மா மழை முழக்கம் தாழ மறை ஒலி முழக்கம் ஓங்கும் 		

 பூ மலி மறுகில் இட்ட புகை அகில் தூபம் தாழ 		

 ஓம நல் வேள்விச் சாலை ஆகுதித் தூபம் ஓங்கும் 	 7.2.2
  

3656    ஆலை சூழ் பூக வேலி அத்திரு ஆக்கூர் தன்னில் 		

 ஞாலம் ஆர் புகழின் மிக்கார் நான் மறைக் குலத்தில் உள்ளார் 		

 நீலம் ஆர் கண்டத்து எண் தோள் நிருத்தர்தம் திருத்தொண்டு ஏற்ற 	

 சீலராய்ச் சாலும் ஈகைத் திறத்தினில் சிறந்த நீரார் 	 7.2.3
  

3657    ஆளும் அங்கணருக்கு அன்பர் அணைந்த போது அடியில் தாழ்ந்து 		

 மூளும் ஆதரவு பொங்க முன்பு நின்று இனிய கூறி 	

 நாளும் நல் அமுதம் ஊட்டி நயந்தன எல்லாம் நல்கி 		

 நீளும் இன்பத்து உள் தங்கி நிதிமழை மாரி போன்றார் 	 7.2.4
  

3658    அஞ்சு எழுத்து ஓதி அங்கி வேட்டு நல் வேள்வி எல்லாம் 	

 நஞ்சு அணி கண்டர் பாதம் நண்ணிடச் செய்து ஞாலத்து 		

 எஞ்சலில் அடியார்க்கு என்றும் இடை அறா அன்பால் வள்ளல் 		

 தஞ்செயல் வாய்ப்ப ஈசர் தாள் நிழல் தங்கினாரே 	 7.2.5
  

3659    அறத்தினில் மிக்க மேன்மை அந்தணர் ஆக்கூர் தன்னில் 	

 மறைப் பெரு வள்ளலார் வண் சிறப்புலி யார் தாள் வாழ்த்திச் 		

 சிறப்புடைத் திருச் செங்காட்டங் குடியினில் செம்மை வாய்ந்த 		

 வீரர் சிறுத் தொண்டர் செய்த திருத்தொழில் விளம்பல் உற்றேன்  7.2.6



 7.3  சிறுத்தொண்ட நாயனார் புராணம்  (3660 - 3747) 


திருச்சிற்றம்பலம் 



3660

  உரு நாட்டுஞ் செயல் காமன் ஒழிய விழிபொழி செந்தீ 		

 வரும் நாட்டத் திருநுதலார் மகிழ்து அருளும் பதிவயலில் 		

 கருநாட்டக் கடைசியர் தம் களி நாட்டும் காவேரித் 		

 திரு நாட்டு வளம் காட்டும் செங்காட்டக் குடி ஆகும்    7.3.1
  

3661       நிலவிய அத் திருப்பதியில் நெடும் சடையார் நீற்று அடைவால் 		

 உலகில் வளர் உயிர்க்கு எல்லாம் உயர் காவல் தொழில் பூண்டு 		

 மலர் புகழ் மா மாத்திரர் தம் குலம் பெருக வந்து உள்ளார் 		

 பலர் புகழும் திருநாமம் பரஞ்சோதியார் என்பார் 	 7.3.2
  

3662      ஆயுள் வேதக் கலையும் அலகில் வடநூல் கலையும் 		

 தூய படைக்கலத் தொழிலும் துறை நிரம்பப் பயின்று அவற்றால் 		

 பாயும் மதக் குஞ்சரமும் பரியும் உகைக்கும் பண்பு 		

 மேய தொழில் விஞ்சையிலும் மேதினியில் மேல் ஆனார் 	 7.3.3
  

3663      உள்ள நிறை கலைத்துறைகள் ஒழிவு இன்றி பயின்று அவற்றால் 	

 தெள்ளி வடித்து அறிந்த பொருள் சிவன் கழலில் செறிவு என்றே 		

 கொள்ளும் உணர்வினில் முன்னே கூற்று உதைத்த கழற்கு அன்பு 	

 பள்ளமடையாய் என்றும் பயின்று வரும் பண்புடையார் 	 7.3.4
  

3664      ஈசன் அடியார்க்கு என்றும் இயல்பான பணி செய்தே 		

 ஆசில் புகழ் மன்னவன்பால் அணுக்கராய் அவற்கு ஆகப் 		

 பூசல் முனைக் களிறு உகைத்து போர் வென்று பொரும் அரசர் 		

 தேசங்கள் பல கொண்டு தேர்வேந்தன் பால் சிறந்தார்  7.3.5
  

3665      மன்னவர்க்குத் தண்டு போய் வடபுலத்து வாதாவித் 		

 தொன் நகரம் துகள் ஆகத் துனைகெடும் கை வரை உகைத்துப் 		

 பல் மணியும் நிதிக் குவையும் பகட்டு இனமும் பரித் தொகையும் 		

 இன்னை எண்ணிலகவர்ந்தே இகல் அரசன் முன் கொணர்ந்தார் 	 7.3.6
  

3666      கதிர் முடி மன்னனும் இவர் தம் களிற்று உரிமை ஆண்மையினை 		

 அதிசயித்துப் புகழ்ந்து உரைப்ப அறிந்த அமைச்சர்களுக்கு உரைப்பார் 		

 மதி அணிந்தார் திருத்தொண்டு வாய்த்தலி உடைமையினால் 		

 எதிரி இவருக்கு இவ்வுலகில் இல்லை என எடுத்து உரைத்தார் 	 7.3.7
  

3667      தம் பெருமான் திருத்தொண்டர் எனக் கேட்ட தார் வேந்தன் 	

 உம்பர் பிரான் அடியாரை உணராதே கெட்டு ஒழிந்தேன் 		

 வெம்பு கொடும் போர் முனையில் விட்டு இருந்தேன் எனவெருவுற்று 		

 எம் பெருமான் இது பொறுக்க வேண்டும் என இறைஞ்சினான் 	 7.3.8
  

3668     இறைஞ்சுதலும் முன் இறைஞ்சி என் உரிமைத் தொழிற்கு அடுத்த 		

 திறம் புரிவேன் அதற்கு என்னோ தீங்கு என்ன ஆங்கு அவர்க்கு 		

 நிறைந்த நிதிக்குவைகளுடன் நீடு விருத்திகள் அளித்தே 		

 அறம் புரி செங்கோல் அரசன் அஞ்சலி செய்து உரைக்கின்றான் 	 7.3.9
  

3669      உம்முடைய நிலைமையினை அறியாமை கொண்டு உய்த்தீர் 		

 எம்முடைய மனக் கருத்துக்கு இனிதாக இசைந்து உமது 	

 மெய்ம்மைபுரி செயல் விளங்க வேண்டியவாறே சரித்துச் 		

 செம்மை நெறி திருத்தொண்டு செய்யும் என விடை கொடுத்தான்  7.3.10
  

3670      மன்னவனை விடை கொண்டு தம்பதியில் வந்து அடைந்து 		

 பன்னு புகழ் பரஞ் சோதியார் தாமும் பனி மதி வாழ்	

 சென்னியரைக் கணபதி ஈச்சரத்து இறைஞ்சித் திருத்தொண்டு 		

 முன்னை நிலைமையில் வழுவா முறை அன்பில் செய்கின்றார் 	 7.3.11
  

3671      வேத காரணர் அடியார் வேண்டிய மெய்ப் பணி செய்யத் 	

 தீதில் குடிப் பிறந்தார் திருவெண்காட்டு நங்கை எனும் 		

 காதல் மனைக் கிழத்தியார் கருத்து ஒன்ற வரும் பெருமை 		

 நீதி மனை அறம் புரியும் நீர்மையினை நிலை நிற்பார் 	 7.3.12
  

3672      நறை இதழித் திரு முடியார் அடியாரை நாள் தோறும் 		

 முறைமையினில் திரு அமுது முன் ஊட்டிப் பின் உண்ணும் 	

 நிறையுடைய பெருவிருப்பில் நியதி ஆகக் கொள்ளும் 		

 துறைவழுவா வகை ஒழுகும் தூய தொழில் தலை நின்றார் 	 7.3.13
  

3673       தூய திரு அமுது கனி கன்னல் அறுசுவைக் கறிநெய் 		

 பாய தயிர் பால் இனிய பண்ணியம் உண் நீர் அமுதம் 		

 மேய படியால் அமுது செய்விக்க இசைந்து அடியார் 		

 மாயிரு ஞாலம் போற்ற வரும் இவர் பால் மனம் மகிழ்ந்தார் 	 7.3.14
  

3674      சீதமதி அரவின் உடன் செஞ்சடைமேல் செறிவித்த 	

 நாதன் அடியார் தம்மை நயப்பாட்டு வழி பாட்டால் 		

 மே தகையார் அவர் முன்புமிகச் சிறியராய் அடைந்தார் 		

 ஆதலினால் சிறுத்தொண்டர் என நிகழ்ந்தார் அவனியின் மேல் 	 7.3.15
  

3675      கண் நுதலார் கணபதீச்சரத்தின் கண் கருத்து அமர 		

 உண்ணிறை அன்பினில் பணி செய்து ஒழுவார் வழுவு இன்றி 		

 எண்ணில் பெரும் சீர் அடியார் இடை விடாது அமுதுசெய 	

 நண்ணிய பேர் உவகையுடன் நயந்து உறையும் நாளின் கண் 	 7.3.16
  

3676      நீராரும் சடை முடியார் அருளினால் நிறை தவத்துப் 	

 பேராளர் அவர் தமக்குப் பெருகுதிரு மனை அறத்தின் 		

 வேராகி விளங்கும் திரு வெண்காட்டு நங்கைபால் 	

 சீராளத் தேவர் எனும் திருமைந்தர் அவதரித்தார் 	 7.3.17
  

3677      அருமையினில் தனிப் புதல்வர் பிறந்த பொழுது அலங்கரித்த 		

 பெருமையினில் கிளை களிப்பப் பெறற்கு அரிய மணிபெற்று 		

 வரும் மகிழ்ச்சி தாதையார் மனத்து அடங்காவகை வளரத் 	

 திருமலி நெய் ஆடல் விழாச் செங்காட்டங்குடி எடுப்ப 	 7.3.18
  

3678     மங்கல நல் இயம் முழக்கம் மறை முழக்கம் வான் அளப்ப 		

 அங்கணர் தம் சீர் அடியார்க்கு அளவு இறந்த நிதி அளித்துத் 		

 தங்கள் மரபினில் உரிமை சடங்கு தச தினத்தினிலும் 		

 பொங்கு பெரு மகிழ்ச்சியுடன் புரிந்து காப்பு அணிபுணைந்தார் 	 7.3.19
  

3679      ஆர்வம் நிறை பெரும் சுற்றம் அகமலர அளித்தவர் தாம் 		

 பார் பெருகும் மகிழ்ச்சி உடன் பருவ முறைப் பாராட்டுச் 		

 சீர் பெருகச் செய்ய வளர் திருமனார் சீறடியில் 		

 தார் வளர் கிண்கிணி அசையத் தளர் நடையின் பதம் சார்ந்தார்  7.3.20
  

3680      சுருளும் மயிர் நுதல் சுட்டி துணைக் காதின் மணிக் குதம்பை 		

 மருவு திருக்கண்ட நாண் மார்பினில் ஐம்படைக் கையில் 		

 பொருவில் வயிரச் சரிகள் பொன் அரைஞாண் புனை சதங்கை 		

 தெருவில் ஒளி விளங்க வளர் திருவிளையாட்டினில் அமர்ந்தார் 	7.3.21
  

3681      வந்து வளர் மூவாண்டில் மயிர் வினை மங்கலம் செய்து 		

 தந்தையாரும் பயந்த தாயாரும் தனிச்சிறுவர் 		

 சிந்தை மலர் சொல் தெளிவித்தே செழும் கலைகள் பயிலத்தம் 		

 பந்தமற வந்து அவரைப் பள்ளியினில் இருத்தினார் 	7.3.22
  

3682      அந் நாளில் சண்பை நகர் ஆண்தகையார் எழுந்து அருள 		

 முன்னாக எதிர்கொண்டு கொடு புகுந்து முந்நூல் சேர் 	

 பொன் மார்பில் சிறுத் தொண்டர் புகலிகாவனார்தம் 		

 நன்னமச் சேவடிகள் போற்றி இசைத்து நலம் சிறந்தார் 	7.3.23
  

3683       சண்பையர் தம் பெருமானும் தாங்க அரிய பெரும் காதல் 	

 பண்புடைய சிறுத்தொண்டர் உடன் பயின்று மற்று அவரை 	

 மண் பரவும் திருப்பதிகத்தினில் வைத்துச் சிறப்பித்து 	

 நண்பருளி எழுந்து அருளத் தாம் இனிது நயப்பு உற்றார் 7.3.24
  

3684      இத்தன்மை நிகழும் நாள் இவர் திருத்தொண்டு இரும் கயிலை 		

 அத்தர் திருவடி இணைக் கீழ்ச் சென்று அணைய அவர் உடைய 		

 மெய்த் தன்மை அன்பு நுகர்ந்து அருளுதற்கு விடையவர் தாம் 		

 சித்தம் மகிழ் வயிரவராய்த் திருமலையின் நின்று அணைகின்றார் 7.3.25
  

3685      மடல் கொண்ட மலர் இதழி நெடும்சடையை வனப்பு எய்தக் 		

 கடல் மண்டி முகந்து எழுந்த காள மேகச் சுருள் போல் 		

 தொடர் பங்கி சுருண்டு இருண்டு தூறி நெறித்து அசைந்து செறி 		

 படர் துஞ்சின் கரும் குஞ்சி கொந்தளம் ஆகப் பரப்பி 	7.3.26
  

3686      அஞ்சனம் மஞ்சனம் செய்தது அனைய அணி கிளர் பம்பை 	

 மஞ்சின் இடைஎழுந்த வான மீன் பரப்பு என்னப் 		

 புஞ்ச நிரை வண்டு தேன் சுரும்பு புடை படர்ந்து ஆர்ப்பத் 		

 துஞ்சின் உனித்து தனிப் பரப்பும் தும்பை நறுமலர் தோன்ற 7.3.27
  

3687      அருகு திருமுடிச் செருகும் அந்தி இளம் பிறை தன்னைப் 		

 பெருகு சிறுமதியாக்கிப் பெயர்த்து சாத்தியது என்ன 	

 விரிசுடர் செம்பவள ஒளி வெயில் விரிக்கும் விளங்கு சுடர்த் 		

 திருநுதல் மேல் திருநீற்றுத் தனிப் பொட்டும் திகழ்ந்து இலங்க 	7.3.28
  

3688      வெவ்வருக்கன் மண்டலமும் விளங்கு மதி மண்டலமும் 		

 அவ்வனல் செம்மண்டலமும் உடன் அணைந்தது என அழகை 		

 வவ்வும் திருக்காதின் மணிக் குழைச் சங்கு வளைத்து அதனுள் 		

 செவ்வரத்த மலர் செறித்த திருத்தோடு புடை சிறக்க 7.3.29
  

3689      களம் கொள் விடம் மறைத்து அருளக் கடல் அமுத குமிழிநிரைத் 		

 துளங்கொளி வெண் திரட் கோவைத் தூய வடம் அணிந்தது என	

 உளங்கொள்பவர் கரைந்து உடலும் உயிரும் உருகப் பெருக 		

 விளங்கும் திருக் கழுத்தின் இடைவெண் பளிங்கின் வடம் திகழ 7.3.30
  

3690      செம்பரிதி கடல் அளித்த செக்கர் ஒளியினை அந்திப் 		

 பம்பும் இருள் செறி பொழுது படர்ந்து அணைந்து சூழ்வது என 		

 தம்பழைய கரியுரிவை கொண்டுசமைத்தது சாத்தும்             	

அம்பவளத் திருமேனிக் கஞ்சுகத்தின் அணிவிளங்க       7.3.31
  

3691     மிக்கு எழும் அன்பர்கள் அன்பு திருமேனி விளைந்தது என 		

 அக்குமணியால் சன்ன வீரமும் ஆரமும் வடமும் 		

 கைக்கு அணி கொள்வளைச்சரியும் அரைக் கடி சூத்திரச் சரியும் 		

 தக்க திருக்கால் சரியும் சாத்திய ஒண் சுடர் தயங்க 	7.3.32
  

3692     பொருவில் திருத் தொண்டர்க்குப் புவிமேல் வந்து அருள் புரியும் 		

 பெருகருளின் திறம் கண்டு பிரான் அருளே பேணுவீர் 	

 வரும் அன்பின் வழிநிற்பீர் என மறைபூண்டு அறைவனபோல் 	

 திருவடிமேல் திருச்சிலம்பு திசை முழுதும் செல ஒலிப்ப 	7.3.33
  

3693     அயன் கபாலம் தரித்த இடத்திருக்கையால் அணைத்த 		

 வயங்கு ஒலி மூவிலைச்சூலம் மணித்திருத் தோள்மிசைப் பொலியத் 		

 தயங்கு சுடர் வலத்திருக்கை தமருகத்தின் ஒலிதழைப்பப் 		

 பயன் தவத்தால் பெறும் புவியும் பாத தாமரை சூட 	7.3.34
  

3694    அருள்பொழியும் திருமுகத்தில் அணி முறுவல் நிலவு எறிப்ப 		

 மருள் பொழியும் மலம் சிதைக்கும் வடிச்சூலம் வெயில் எறிப்பப் 		

 பொருள் பொழியும் பெருகு அன்பு தழைத்து ஓங்கிப்புவி ஏத்தத் 	

 தெருள் பொழிவண் தமிழ்நாட்டுச் செங்காட்டம் குடிசேர்ந்தார் 	7.3.35
  

3695     தண்டாத ஒரு வேட்கைப் பசி உடையார் தமைப்போலக் 		

 கண்டாரைச் சிறுத் தொண்டர்மனை வினவிக் கடிது அணைந்து 		

 தொண்டனார்க்கு எந்நாளும் சோறு அளிக்கும் திருத்தொண்டர் 	

 வண்டார் பூந்தாரார் இம்மனைக்கு உள்ளாரோ என்ன 	7.3.36
  

3696     வந்து அணைந்து வினவுவார் மாதவரேயாம் என்று 		

 சந்தனம்மாம் தையலார் முன்வந்து தாள் வணங்கி 		

 அந்தமில் சீர் அடியாரைத் தேடி அவர் புறத்து அணைந்தார் 		

 எந்தமை ஆள் உடையீரே அகத்து எழுந்து அருளும் என 7.3.37
  

3697    மடவரலை முகம் நோக்கி மாதரார் தாம் இருந்த 		

 இடவகையில் தனிபுகுதோம் என்று அருள அதுகேட்டு 		

 விட அகல்வார் போல் இருந்தார் என வெருவி விரைந்து மனைக்  

 கடன் உடைய திருவெண்காட்டு அம்மை கடைத்தலை எய்தி 	7.3.38
  

3698    அம்பலவர் அடியாரை அமுது செய்விப்பார் இற்றைக்கு 	

 எம் பெருமான் யாவரையும் கண்டிலர் தேடிப் போனார் 		

 வம்பென நீர் எழுந்து அருளி வரும் திருவேடம் கண்டால் 		

 தம் பெரிய பேறு என்றே மிக மகிழ்வார் இனித்தாழார் 	7.3.39
  

3699       இப்பொழுதே வந்து அணைவர் எழுந்து அருளி இரும் என்ன 	

 ஒப்பில் மனை அறம் புரப்பீர் உத்தரா பதி உள்ளோம் 		

 செப்பரும் சீர் சிறுத்தொண்டர் தமைக் காணச் சேர்ந்தனம் யாம் 		

 எப்பரிசும் அவர் ஒழிய இங்கு இரோம் என்று அருளி 	7.3.40
  

3700     கண்ணுதலில் காட்டாதார் கணபதீச் சரத்தின் கண் 		

 வண்ணமலர் ஆத்தியின் கீழ் இருக்கின்றோம் மற்று அவர்தாம் 		

 நண்ணினால் நாம் இருந்த பரிசு உரைப்பீர் என்று அருளி 		

 அண்ணலார் திருவாத்தி அணைந்து அருளி அமர்ந்திருந்தார் 7.3.41
  

3701     நீரார் சடையான் அடியாரை நேடி எங்கும் காணாது 		

 சீரார் தவத்துச் சிறுத்தொண்டர் மீண்டும் செல்வமனை எய்தி 		

 ஆரா இன்ப மனைவியார்க்கு இயம்பி அழிவு எய்திட அவரும் 		

 பாரா தரிக்கும் திருவேடத்து ஒருவர் வந்தபடி பகர்ந்தார் 	7.3.42
  

3702    அடியேன் உய்ந்தேன் எங்கு உற்றார் உரையாய் என்ன அவர் மொழிவார் 		

 வடி சேர் சூல கபாலத்தார் வட தேசத்தோம் என்றார் வண் 		

 துடிசேர் கரத்துப் பயிரவர் யாம் சொல்ல இங்கும் இராதே போய்க் 		

 கடிசேர் திரு ஆத்தியின் நிழல்கீழ் இருந்தார் கணபதீச் சரத்து 	7.3.43
  

3703       என்று மனைவியார் இயம்ப எழுந்த விருப்பால் விரைந்து எய்திச் 		

 சென்று கண்டு திருப்பாதம் பணிந்து நின்றார் சிறுத்தொண்டர் 	

 நின்ற தொண்டர் தமை நோக்கி நீரோ பெரிய சிறுத்தொண்டர் 	

 என்று திருவாய் மலர்ந்து அருள இறைவர் தம்மைத் தொழுது உரைப்பார் 7.3.44
  

3704      பூதி அணி சாதனத்தவர் முன் போற்றப் போதேன் ஆயிடினும் 	

 நாதன் அடியார் கருணையினால் அருளிச் செய்வார் நான் என்று	

 கோதில் அன்பர் தமை அமுது செய்விப்பதற்குக் குலப்பதியில் 		

 காதலாலே தேடியும் முன் காணேன் தவத்தால் உமைக் கண்டேன் 7.3.45
  

3705     அடியேன் மனையில் எழுந்து அருளி அமுது செய்ய வேண்டும் என 		

 நெடியோன் அறியா அடியார்தாம் நிகழும் தவத்தீர் உமைக் காணும் 		

 படியால் வந்தோம் உத்தர பதியோம் எம்மைப் பரிந்து ஊட்ட 	

 முடியா துமக்குச் செய்கை அரிது ஒண்ணா என்று மொழிந்து அருள 7.3.46
  

3706      எண்ணா அடியேன் மொழியேன் நீர் அமுது செய்யும் இயல்பு அதனைக் 		

 கண்ணார் வேடம் நிறை தவத்தீர் அருளிச் செய்யும் கடிது அமைக்க 		

 தண்ணார் இதழி முடியார் தம் அடியார் தலைப்பட்டால் தேட 		

 ஒண்ணாதனவும் உளவாகும் அருமை இல்லை என உரைத்தார் 	7.3.47
  

3707     அரியது இல்லை எனக் கேட்ட பொழுதில் அழகு பொழிகின்ற 		

 பெரிய பயிரவக் கோலப் பெருமான் அருளிச் செய்வார் யாம் 		

 பரியுந் தொண்டீர் மூவிருது கழித்தால் பசு வீழ்த்திட உண்பது 		

 உரிய நாளும் அதற்கு இன்றால் ஊட்ட அரிதாம் உமக்கு என்றார் 	7.3.48
  

3708     சால நன்று முந் நிரையும் உடையேன் தாழ்வு இங்கு எனக்கு இல்லை 		

 ஆலம் உண்டார் அன்பர் உமக்கு அமுதாம் பசுத்தான் இன்னது என 		

 ஏல அருளிச் செயப் பெற்றால் யான் போய் அமுது கடிது அமைத்துக் 	

 காலம் தப்பாமே வருவேன் என்று மொழிந்து கை தொழுதார் 	7.3.49
  

3709     பண்பு மிக்க சிறுத்தொண்டர் பரிவு கண்டு பயிரவரும் 		

 நண்பு மிக்கீர் நாம் உண்ணப் படுக்கும் பசுவும் நரப்பசுவாம் 		

 உண்பதஞ்சு பிராயத்துள் உறுப்பில் மறுவின்றேல் இன்னம் 		

 புண் செய் நோவில் வேல் எறிந்தால் போலும் புகல்வது ஒன்று என்றார் 	7.3.50




3710

  யாதும் அரியது இல்லை இனி ஈண்ட அருளிச் செய்யும் என 	

 நாதன் தானும் ஒரு குடிக்கு நல்ல சிறுவன் ஒரு மகனைத் 

 தாதை அரியத் தாய் பிடிக்கும் பொழுதில் தம்மில் மனம் உவந்தே

 ஏதம் இன்றி அமைத்த கறியாம் இட்டு உண்பது என மொழிந்தார் 	7.3.51
  

3711       அதுவும் முனைவர் மொழிந்து அருளக் கேட்ட தொண்டர் அடியேனுக்கு 	

 இதுவும் அரிது அன்று எம்பெருமான் அமுது செய்யப் பெறில் என்று 	

 கதுமென் விரைவில் அவர் அவர் இசையப் பெற்றுக் களிப்பால் காதலொடு 	

 மதுமென் கமல மலர்ப் பாதம் பணிந்து மனையில் வந்து அணைந்தார் 7.3.52
  

3712      அன்பு மிக்க பெரும் கற்பின் அணங்கு திரு வெண் காட்டு அம்மை 	

 முன்பு வந்து சிறுத் தொண்டர் வரவு நோக்கி முன் நின்றே 	

 இன்பம் பெருக மலர்ந்த முகம் கண்டு பாதமிசை இறைஞ்சிப் 	

 பின்பு கணவர் முகம் நோக்கிப் பெருகும் தவத்தோர் செயல் வினவ 7.3.53
  

3713      வள்ளலாரும் மனையாரை நோக்கி வந்த மாதவர் தாம் 

 உள்ளம் மகிழ அமுது செய இசைந்தார் குடிக்கோர் சிறுவனுமாய் 

 கொள்ளும் பிராயம் ஐந்துளனாய் உறுப்பில் குறைபாடு இன்றித்தாய் 	

 பிள்ளை பிடிக்க உவந்து பிதா அரிந்து சமைக்கப் பெறின் என்றார் 7.3.54
  

3714       அரிய கற்பின் மனைவியார் அவரை நோக்கி உரை செய்வார் 	

 பெரிய பயிரவத் தொண்டர் அமுது செய்யப் பெறுவதற்கு இங்கு 	

 உரிய வகையால் அமுது அமைப்போம் ஒருவன் ஆகி ஒரு குடிக்கு

 வரும் அச்சிறுவன் தனைப் பெறுமாறு எவ்வாறு என்று வணங்குதலும் 7.3.55
  

3715      மனைவியார் தம் முகம் நோக்கி மற்று இத் திறத்து மைந்தர் தமை 	

 நினைவு நிரம்ப நிதி கொடுத்தால் தருவார் உளரே? நேர் நின்று 	

 தனையன் தன்னைத் தந்தை தாய் அரிவார் இல்லைத் தாழாதே 

 எனை இங்கு உய்ய நீ பயந்தான் தன்னை அழப்போம் யாம் என்றார் 	7.3.56
  

3716      என்று கணவர் கூறுதலும் அதனுக்கு இசைந்து எம்பிரான் தொண்டர் 	

 இன்று தாழாது அமுது செய்யப் பெற்று இங்கு அவர் தம் மலர்ந்த முகம் 	

 நன்று காண்பது என நயந்து நம்மைக் காக்க வரும் மணியை 	

 சென்று பள்ளியினில் கொண்டு வாரும் என்றார் திரு அனையார் 	7.3.57
  

3717       காதல் மனையார் தாம் கூறக் கணவனாரும் காதலனை 	

 ஏதம் அகலப் பெற்ற பேறு எல்லாம் எய்தினால் போல 

 நாதர் தமக்கு அங்கு அமுது ஆக்க நறும் மென் குதலை மொழிப் புதல்வன் 	

 ஓத அணைந்த பள்ளியினில் உடன் கொண்டு எய்தக் கடிது அகன்றார் 	7.3.58
  

3718      பள்ளியினில் சென்று எய்துதலும் பாதச் சதங்கை மணி ஒலிப்ப 	

 பிள்ளை ஓடி வந்து எதிரே தழுவ எடுத்து இயல்பின் மேல் 

 கொள்ள அணைத்துக் கொண்டு மீண்டு இல்லம் புகுதக் குலமாதர் 	

 வள்ளலார் தம் முன் சென்று மைந்தன் தன்னை எதிர் வாங்கி 	7.3.59
  

3719      குஞ்சி திருத்தி முகம் துடைத்துக் கொட்டை அரை ஞாண் துகன் நீக்கி 	

 மஞ்சள் அழிந்த அதற்கு இரங்கி மையும் கண்ணின் மருங்கு ஒதுக்கிப் 

 பஞ்சி அஞ்சும் மெல் அடியார் பரிந்து திருமஞ்சனம் ஆட்டி 	

 எஞ்சல் இல்லாக் கோலம் செய்து எடுத்துக் கணவர் கைக் கொடுத்தார் 7.3.60
  

3720      அச்சம் எய்திக் கறி அமுதாம் என்னும் அதனால் அரும் புதல்வன் 	

 உச்சி மோவார் மார்பின் கண் அணைத்தே முத்தம் தாமுண்ணார் 	

 பொச்சம் இல்லாத் திருத் தொண்டர் புனிதர் தமக்குக் கறி அமைக்க 	

 மெச்சும் மனத்தால் அடுக்களையின் மேவார் வேறு கொண்டு அணைவார் 7.3.61
  

3721      ஒன்றும் மனத்தார் இருவர்களும் உலகர் அறியார் என மறைவில் 	

 சென்று புக்குப் பிள்ளைதனைப் பெற்ற தாயார் செழுங்கலங்கள் 	

 நன்று கழுவிக் கொடு செல்ல நல்ல மகனை எடுத்து உலகை 	

 வென்ற தாதையார் தலையைப் பிடிக்க விரைந்து மெய்த்தாயார் 7.3.62
  

3722     இனிய மழலைக் கிண்கிணிக் கால் இரண்டும் மடியின் புடை இடுக்கிக் 	

 கனிவாய் மைந்தன் கை இரண்டும் கையால் பிடிக்கக் காதலனும் 	

 நனி நீடு உவகை உறுகின்றார் என்று மகிழ்ந்து நகை செய்யத் 

 தனிமா மகனைத் தாதையார் கருவி கொண்டு தலை அரிவார் 7.3.63
  

3723     பொருவில் பெருமைப் புத்திரன் மெய்த் தன்மை அளித்தான் எனப் பொலிந்து 

 மருவு மகிழ்ச்சி எய்த அவர் மனைவியாரும் கணவனார் 	

 அருமை உயிரை எனக்கு அளித்தான் என்று மிகவும் அகம் மலர 	

 இருவர் மனமும் பேர் உவகை எய்தி அரிய வினை செய்தார் 	7.3.64
  

3724      அறுத்த தலையின் இறைச்சி திரு அமுதுக்கு ஆகாது எனக் கழித்து 	

 மறைத்து நீக்கச் சந்தனத்தார் கையில் கொடுத்து மற்றை உறுப்பு 	

 இறைச்சி எல்லாம் கொத்தி அறுத்து எலும்பு மூளை திறந்து இட்டு 	

 கறிக்கு வேண்டும் பல காயம் அரைத்துக் கூட்டிக் கடிது அமைப்பார் 	7.3.65
  

3725       மட்டு விரிபூங்குழல் மடவார் அடுப்பில் ஏற்றி மனம் மகிழ்ந்தே 

 அட்ட கறியின் பதம் அறிந்து அங்கு இழிச்சி வேறோர் அரும்கலத்துப் 

 பட்ட நறையால் தாளித்துப் பலவும் மற்றும் கறி சமைத்துச் 	

 சட்ட விரைந்து போனகமும் சமைத்துக் கணவர் தமக்கு உரைத்தார் 7.3.66
  

3726        உடைய நாதர் அமுது செய உரைத்த படியே அமைவதற்கு 	

 அடையும் இன்பம் முன்னையிலும் ஆர்வம் பெருகிக் களி கூர 	

 விடையில் வருவார் தொண்டர் தாம் விரைந்து சென்று மெல் மலரின் 	

 புடைவண்டு அறையும் ஆத்தியின் கீழ் இருந்த புனிதர் முன் சென்றார் 7.3.67
  

3727      அண்ணல் திரு முன்பு அணைந்து இறைஞ்சி அன்பர் மொழிவார் அடியேன்பால் 	

 நண்ணி நீர் இங்கு அமுது செய வேண்டும் என்று நான் பரிவு 	

 பண்ணினேனாய்ப் பசித்து அருளத் தாழ்த்தது எனினும் பணி சமைத்தேன் 	

 எண்ணம் வாய்ப்ப எழுந்து அருள வேண்டும் என்று அங்கு எடுத்துரைப்பார் 7.3.68
  

3728      இறையும் தாழாது எழுந்து அருளி அமுது செய்யும் என்று இறைஞ்ச 	

 கறையும் கண்டத்தினில் மறைத்துக் கண்ணும் நுதலில் காட்டாதார் 	

 நிறையும் பெருமைச் சிறுத்தொண்டீர் போதும் என்ன நிதி இரண்டும் 	

 குறைவன் ஒருவன் பெற்று உவந்தால் போலக் கொண்டு மனை புகுந்தார் 	7.3.69
  

3729      வந்து புகுந்து திருமனையில் மனைவியார் தாம் மாதவரை 	

 முந்த எதிர் சென்று அடி வணங்கி முழுதும் அழகு செய்த மனைச் 

 சந்த மலர் மாலைகள் முத்தின் தாமம் நாற்றித் தவிசு அடுத்த 	

 கந்த மலர் ஆசனம் காட்டிக் கமழ் நீர்க் கரகம் எடுத்து ஏந்த 	7.3.70
  

3730      தூய நீரால் சிறுத்தொண்டர் சோதியார் தம் கழல் விளக்கி 	

 ஆய புனிதப் புனல் தங்கள் தலைமேல் ஆரத் தெளித்து இன்பம் 	

 மேய இல்லம் எம்மருங்கும் வீசி விரை மென்மலர்ச் சாந்தம் 	

 ஏயும் தூப தீபங்கள் முதல் பூசனை செய்து இறைஞ்சுவார் 		7.3.71
  

3731    பனி வெண் திங்கள் சடை விரித்த பயில் பூங்குஞ்சி பயிரவராம் 	

 புனிதர் தம்மைப் போனகமும் கறியும் படைக்கும்படி பொற்பின் 	

 வனிதை யாரும் கணவரும் முன் வணங்கிக் கேட்ப மற்று அவர்தாம் 	

 இனிய அன்னம் உடன் கறிகள் எல்லாம் ஒக்கப் படைக்க என 		7.3.72
  

3732    ரிசு விளங்கப் பரிகலமும் திருத்தி பாவாடையில் ஏற்றித் 	

 தெரியும் வண்ணம் செஞ்சாலிச் செழும் போனகமும் கறி அமுதும்

 வரிசையினில் முன் படைத்து எடுத்து மன்னும் பரிகலக் கான் மேல் 	

 விரி வெண் துகிலின் மிசை வைக்க விமலர் பார்த்து அங்கு அருள் செய்வார் 	7.3.73
  

3733    சொன்ன முறையில் படுத்த பசுத் தொடர்ந்த உறுப்பு எலாம் கொண்டு 

 மன்னு சுவையில் கறி ஆக்கிமாண அமைத்தீரே? என்ன 	

 அன்னம் அனையார் தலை இறைச்சி அமுதுக்காகாது எனக் கழித்தோம் என்ன 

 அதுவும் கூட நாம் உண்பது என்றார் இடர் தீர்ப்பார் 		7.3.74
  

3734    சிந்தை கலங்கிச் சிறுத் தொண்டர் மனைவியாரோடும் திகைத்து அயரச் 

 சந்தனத்தார் எனும் தாதியார்தாம் அந்தத் தலை இறைச்சி 	

 வந்த தொண்டர் அமுது செயும் பொழுது நினைக்க வரும் என்றே 	

 முந்த அமைத்தேன் கறி அமுது என்று எடுத்துக் கொடுக்க முகம் மலர்ந்தார் 	7.3.75
  

3735    வாங்கி மகிழ்ந்து படைத்து அதன் பின் வணங்கும் சிறுத் தொண்டரை நோக்கி 	

 ஈங்கு நமக்குத் தனி உண்ண ஒண்ணாது ஈசன் அடியார் இப் 	

 பாங்கு நின்றார் தமைக் கொணர்வீர் என்று பரமர் பணித்து அருள 	

 ஏங்கிக் கெட்டேன் அமுது செய்ய இடையூறு இதுவோ என நினைவார் 		7.3.76
  

3736    அகத்தின் புறத்துப் போய் அருளால் எங்கும் காணார் அழிந்து அணைந்து 	

 முகத்தில் வாட்டம் மிகப் பெருகப் பணிந்து முதல்வர்க்கு உரை செய்வார் 	

 இகத்தும் பரத்தும் இனி யாரைக் காணேன் யானும் திருநீறு 	

 சகத்தில் இடுவார் தமைக் கண்டே இடுவேன் என்று தாழ்ந்து இறைஞ்ச 		7.3.77
  

3737      உம்மைப் போல் நீறு இட்டார் உளரோ உண்பீர் நீர் என்று 	

 செம்மை கற்பில் திருவெண்காட்டு அம்மை தம்மைக் கலம் திருத்தி 	

 வெம்மை இறைச்சி சோறு இதனில் மீட்டுப் படையும் எனப் படைத்தார் 

 தம்மை ஊட்ட வேண்டி அவர் உண்ணப் புகலும் தடுத்து அருளி 		7.3.78
  

3738    ஆறு திங்கள் ஒழிந்து உண்போம் உண்ணும் அளவும் தரியாது 	

 சோறு நாளும் உண்பீர் முன் உண்பது என் நம் உடன் துய்ப்ப 	

 மாறின் மகவு பெற்றீரேல் மைந்தன் தன்னை அழையும் என 	

 ஈறும் முதலும் இல்லாதாருக்கு இப்போது உதவான் அவன் என்றார் 	7.3.79
  

3739    நாம் இங்கு உண்பது அவன் வந்தால் நாடி அழையும் என நம்பர் 	

 தாம் அங்கு அருளிச் செய்யத் தரியார் தலைவர் அமுது செய்து அருள 	

 யாம் இங்கு என் செய்தால் ஆகும் என்பார் விரைவு உற்று எழுந்து அருளால் 	

 பூ மென் குழலார் தம் மோடும் புறம் போய் அழைக்கப் புகும் போது 		7.3.80
  

3740    வையம் நிகழும் சிறுத் தொண்டர் மைந்தா வருவாய் என அழைத்தார் 

 தையலாரும் தலைவர் பணி தலை நிற்பாராய்த் தாம் அழைப்பார் 

 செய்ய மணியே சீராளா வாராய் சிவனார் அடியார் யாம் 	

 உய்யும் வகையால் உடன் உண்ண அழைக்கின்றார் என்று ஓலம் இட 	7.3.81
  

3741   பரமர் அருளால் பள்ளியின் நின்று ஓடிவருவான் போல் வந்த 	

 தரமில் வனப்பின் தனிப் புதல்வன் தன்னை எடுத்து தழுவித் தம் 	

 கரம் முன் அணைத்துக் கணவனார் கையில் கெடுப்பக் களி கூர்ந்தார் 	

 புரமூன்று எரித்தார் திருத்தொண்டர் உண்ணப் பெற்றோம் எனும் பொலிவால் 	7.3.82
  

3742   வந்த மகனைக் கடிதில் கொண்டு அமுது செய்விப்பான் வந்தார் 	

 முந்தவே அப் பயிரவராம் முதல்வர் அங்கண் மறைந்து அருளச் 	

 சிந்தை கலங்கிக் காணாது திகைத்தார் வீழ்ந்தார் தெருமந்தார் 

 வெந்த இறைச்சிக் கறி அமுதும் கலத்தில் காணார் வெருவுற்றார் 	7.3.83
  

3743    செய்ய மேனிக் கருங்குஞ்சிச் செழும் அஞ்சுகத்துப் பயிரவர் யாம் 	

 உய்ய அமுது செய்யாதே ஒளித்தது எங்கே எனத் தேடி 	

 மையல் கொண்டு புறத்து அணைய மறைந்த அவர் தாம் மலை பயந்த 	

 தைய லோடும் சரவணத்துத் தனயரோடும் தாம் அணைவார் 	7.3.84
  

3744  தனி வெள் விடை மேல் நெடும் விசும்பில் தலைவர் பூத கண நாதர் 	

 முனிவர் அமரர் விஞ்சையர்கள் முதலாய் உள்ளோர் போற்றி இசைப்ப 	

 இனிய கறியும் திரு அமுதும் அமைத்தார் காண எழுந்து அருளிப் 

 பனி வெண் திங்கள் முடி துளங்க பரந்த கருணை நோக்கு அளித்தார் 		7.3.85
  

3745   அன்பின் வென்ற தொண்டர் அவர்க்கு அமைந்த மனைவியார் மைந்தர் 

 முன்பு தோன்றும் பெருவாழ்வை முழுதும் கண்டு பரவசமாய் 

 என்பும் மனமும் கரைந்து உருக விழுந்தார் எழுந்தார் ஏத்தினார் 	

 பின்பு பரமர் தகுதியினால் பெரியோர் அவருக்கு அருள் புரிவார் 	7.3.86
  

3746   கொன்றை வேணியார் தாமும் பாகம் கொண்ட குலக் கொடியும் 

 வென்றி நெடுவேல் மைந்தரும் தம் விரைப்பூங்கமலச் சேவடிக் கீழ் 	

 நின்ற தொண்டர் மனைவியார் நீடு மகனார் தாதியார் 

 என்றும் பிரியாதே இறைஞ்சி இருக்க உடன் கொண்டு ஏகினார் 		7.3.87
  

3747    ஆறு முடிமேல் அணிந்தவருக்கு அடியார் என்று கறி அமுதா 	

 ஊறு இலாத தனிப் புதல்வன் தன்னை அரிந்து அங்கு அமுது ஊட்டப் 

 பேறு பெற்றார் சே அடிகள் தலைமேல் கொண்டு பிற உயிர்கள் 	

 வேறு கழறிற்று அறிவார் தம் பெருமையும் தொழுது விளம்புவார் 	 7.3.88


திருச்சிற்றம்பலம்  

 7.4 கழற்றி அறிவார் நாயனார் புராணம்  (3748 - 3922) 


திருச்சிற்றம்பலம் 



3748

 மாவீற்று இருந்த பெரும் சிறப்பின் மன்னும் தொன்மை மலை நாட்டுப் 	

 பா வீற்றிருந்த பல்புகழார் பயிலும் இயல்பில் பழம் பதி தான் 		

 சேவீற்று இருந்தார் திருவஞ்சைக் களமும் நிலவிச் சேரர் குலக் 		

 கோவீற்று இருந்து முறை புரியும் குலக்கோ மூதூர் கொடுங்கோளூர்     7.4.1
  

3749   காலை எழும் பல் கலையின் ஒலி களிற்றுக் கன்று வடிக்கும் ஒலி 	

 சோலை எழும் மென் சுரும்பின் ஒலி துரகச் செருக்கால் சுலவும் ஒலி 		

 பாலை விபஞ்சி பயிலும் ஒலி பாடல் ஆடல் முழவின் ஒலி 		

 வேலை ஒலியை விழுங்கி எழ விளங்கி ஓங்கும் வியப்பினதால்    7.4.2
  

3750    மிக்க செல்வம் மனைகள் தொறும் விளையும் இன்பம் விளங்குவன 		

 பக்கம் நெருங்கும் சாலை தொறும் பயில் சட்ட அறங்கள் பல்குவன 		

 தக்க அணி கொள் மாடங்கள் தொறும் சைவ மேன்மை சாற்றுவன 	

 தொக்க வளங்கள் இடங்கள் தொறும் அடங்க நிதியம் துவன்றுவன    7.4.3
  

3751      வேத நெறியின் முறை பிறழா மிக்க ஒழுக்கம் தலை நின்ற 		

 சாதி நான்கு நிலை தழைக்கும் தன்மைத்து ஆகி தடம் மதில் சூழ் 		

 சூத வகுள சரள நிரை துதையும் சோலை வள நகர் தான் 	

 கோதை அரசர் மகோதை எனக் குலவும் பெயரும் உடைத்துலகில்.    7.4.4
  

 3752       முருகு விரியும் மலர்ச் சோலை மூதூர் அதன் கண் முறை மரபின் 		

 அருதி அழியும் கலி நீக்கி அறம் கொள் சைவத் திறம் தழைப்பத் 		

 திருகு சின வெம் களியானைச் சேரர் குலமும் உலகும் செய் 		

 பெருகும் தவத்தால் அரன் அருளால் பிறந்தார் பெருமாக் கோதையர்    7.4.5
  

3753      திருமா நகரம் திரு அவதாரம் செய் விழவின் சிறப்பினால் 		

 வருமா களிகூர் நெய் ஆடல் எடுப்ப வான மலர் மாரி 		

 தருமா விசும்பின் மிக நெருங்க தழங்கும் ஒலி மங்கலம் தழைப்பப் 		

 பெருமா நிலத்தில் எவ்வுயிரும் பெருகு மகிழ்ச்சி பிறங்கினவால் 	   7.4.6
  

3754      மண் மேல் சைவ நெறி வாழ வளர்ந்து முன்னை வழி அன்பால் 		

 கண் மேல் விளங்கு நெறியினார் கழலே பேணூம் கருத்தினராய் 	

 உள் மேவிய அன்பினர் ஆகி உரிமை அரசர் தொழில் புரியார் 		

 தெள் நீர் முடியார் திரு வஞ்சைக் களத்தில் திருத்தொண்டே புரிவார்    7.4.7
  

3755      உலகின் இயல்பும் அரசு இயல்பும் உறுதி அல்ல என உணர்வார் 		

 புலரி எழுந்து புனல் மூழ்கிப் புனித வெண் நீற்றினும் மூழ்கி 		

 நிலவு திரு நந்தன வனத்து நீடும் பணிகள் பல செய்து 		

 மலரும் முகையும் கொணர்ந்து மாலை சாத்த மகிழ்ந்து அமைத்து 	   7.4.8
  

3756     திரு மஞ்சனமும் கொணர்ந்து திரு அலகும் இட்டு திரு மெழுக்கு 		

 வரும் அன்புடன் இன்பு உறச் சாத்தி மற்றும் உள்ள திருப்பணிகள்	

 பெருமை பிறங்கச் செய்து அமைத்துப் பேணும் விருப்பில் திருப்பாட்டும் 		

 ஒருமை நெறியின் உணர்வு வர ஓதிப் பணிந்தே ஒழுகும் நாள்    7.4.9
  

3757      நீரின் மலிந்த கடல் அகழி நெடுமால் வரையின் கொடிமதில் சூழ் 	

 சீரின் மலிந்த திரு நகரம் அதனில் செங்கோல் பொறையன் எனும் 		

 காரின் மலிந்த கெடை நிழல் மேல் கவிக்கும் கொற்றக் குடை நிழல் கீழ்த் 		

 தாரின் மலிந்த புயத்து அரசன் தரணி நீத்துத் தவம் சார்ந்தான்    7.4.10
  

3758      வந்த மரபின் அரசு அளிப்பான் வனம் சார் தவத்தின் மருவிய பின் 		

 சிந்தை மதி நூல் தேர் அமைச்சர் சில நாள் ஆய்ந்து தெளிந்த நெறி 	

 முந்தை மரபில் முதல்வர் திருத் தொண்டு முயல்வார் முதற்று ஆக 	

 இந்து முடியார் திருவஞ்சைக் களத்தில் அவர் பால் எய்தினார்    7.4.11
  

3759       எய்தி அவர் தம் எதிரில் இறைஞ்சி இருந்தண் சாரல் மலை நாட்டுச் 	

 செய்தி முறைமையால் உரிமைச் செங்கோல் அரசு புரிவதற்கு 	

 மைதீர் நெறியின் முடி சூடி அருளும் மரபால் வந்தது எனப் 	

 பொய்தீர் வாய்மை மந்திரிகள் போற்றிப் புகன்ற பொழுதின்கண் 	   7.4.12
  

3760      இன்பம் பெருகும் திருத் தொண்டுக்கு இடையூறு ஆக இவர் மொழிந்தார் 	

 அன்பு நிலைமை வழுவாமை அரசு புரக்க அருள் உண்டேல் 	

 என்பும் அரவும் புனைந்தாரை இடை பெற்று அறிவேன் எனப் புக்கு 

 முன்பு தொழுது விண்ணப்பம் செய்தார் முதல்வர் அருளினால்    7.4.13
  

3761     மேவும் உரிமை அரசு அளித்தே விரும்பும் காதல் வழிபாடும் 	

 யாவும் யாரும் கழறினவும் அறியும் உணர்வும் ஈறு இல்லாத் 

 தாவில் விறலும் தண்டாத கொடையும் படை வாகனமும் முதல் ஆம் 	

 காவல் மன்னர்க்கு உரியனவும் எல்லாம் கைவந்து உறப் பெற்றார் 	   7.4.14
  

3762     ஆன அருள் கொண்டு அஞ்சலி செய்து இறைஞ்சிப் புறம் போந்து அரசு அளித்தல் 

 ஊனம் ஆகும் திருத் தொண்டுக்கு எனினும் உடையான் அருளாலே 	

 மேன்மை மகுடம் தாங்குதற்கு வேண்டும் அமைச்சர்க்கு உடன் படலும் 	

 மான அமைச்சர் தாள் பணிந்து அவ் விணைமேல் கொண்டு மகிழ்ந்து எழுந்தார் 	   7.4.15
  

3762      உரிமை நாளில் ஒரை நலன் எய்த மிக்க உபகரணம் 	

 பெருமை சிறக்க வேண்டுவன எல்லாம் பிறங்க மங்கலம் செய்து 

 இருமை உலகுக்கு ஒருமை முடி கவித்தார் எல்லா உயிரும் மகிழ் 

 தரும நிலைமை அறிந்து புவி தாங்கும் கழறிற் அறிவார் தாம் 	   7.4.16
  

3764     தம்பிரானார் கோயில் வலம் கொண்டு திருமுன் தாழ்ந்து எழுந்து 	

 கும்ப யானை மேல் கொண்டு கொற்றக் குடையும் சாமரையும் 	

 நம்பும் உரிமை யவர் தாங்க நலம் கொள் நகர் சூழ் வலம் கொள்வார் 	

 மொய்ம்பில் உவரின் பொதி சுமந்தோர் வண்ணான் முன்னே வரக் கண்டார்    7.4.17
  

3765     மழையில் கரைந்து அங்கு உவர் ஊறி மேனி வெளுத்த வடிவினால் 	

 உழையில் பொலிந்த திருக்கரத்தார் அடியார் வேடம் என்று உணர்ந்தே 	

 இழையிற் சிறந்த ஓடை நுதல் யானைக் கழுத்தின் நின்று இழிந்து 

 விழைவில் பெருகும் காதலினால் விரைந்து சென்று கை தொழுதார்    7.4.18
  

3766     சேரர் பெருமான் தொழக் கண்டு சிந்தை கலங்கி முன் வணங்கி 	

 யார் என்று அடியேனைக் கொண்டது அடி வண்ணான் எனச் 	

 சேரர் பிரானும் அடிச்சேரன் அடியேன் என்று திருநீற்றின் 

 வார வேடம் நினைப்பித்தீர் வருந்தாது ஏகும் என மொழிந்தார்    7.4.19
  

3767     மன்னர் பெருமான் திருத்தொண்டு கண்டு மதி நீடு அமைச்சர் எலாம் 	

 சென்னி மிசை அஞ்சலி செய்து போற்றச் சினமால் களிறு ஏறி 	

 மின்னு மணிப் பூண் கொடி மாட வீதி மூதூர் வலம் கொண்டு 	

 பொன்னின் மணி மாளிகை வாயில் புக்கார் புனை மங்கலம் பொலிய    7.4.20
  

3768      யானை மிசை நின்று இழிந்து அருளி இலங்கும் மணி மண்டபத்தின் கண் 	

 மேன்மை அரி ஆசனத்து ஏறி விளங்கும் கொற்றக் குடை நிழற்றப் 	

 பானல் விழியார் சாமரை முன் பணி மாறப்பன் மலர் தூவி 

 மான அரசர் போற்றிட வீற்று இருந்தார் மன்னர் பெருமானார் 	   7.4.21
  

3769       உலகு புரக்கும் கொடைவளவர் உரிமைச் செழியர் உடன் கூட 	

 நிலவு பெரு முக் கோக்களாய் நீதி மனுநூல் நெறி நடத்தி 	

 அலகில் அரசர் திறை கொணர அகத்தும் புறத்தும் பகை அறுத்து 	

 மலரும் திரு நீற்று ஒளிவளர மறைகள் வளர மண் அளிப்பார் 	   7.4.22
  

3770     நீடும் உரிமைப் பேர் அரசால் நிகழும் பயனும் நிறை தவமும் 	

 தேடும் பொருளும் பெரும் துணையும் தில்லைச் திருச்சிற்றம் பலத்துள் 	

 ஆடும் கழலே எனத் தெளிந்த அறிவால் எடுத்த திருப்பாதம் 	

 கூடும் அன்பில் அர்ச்சனை மேல் கொண்டார் சேரர் குலப் பெருமாள்    7.4.23
  

3771       வாசத் திருமஞ்சனம் பள்ளித் தாமம் சாந்தம் மணித் தூபம் 	

 தேசில் பெருகும் செழும் தீபம் முதலாயினவும் திரு அமுதும் 	

 ஈசர்க்கு ஏற்ற பரிசினால் அர்ச்சித்து அருள எந்நாளும் 	

 பூசைக்கு அமர்ந்த பெரும் கூத்தர் பொன் பார் சிலம்பின் ஒலி அளித்தார்    7.4.24
  

3772      நம்பர் தாளின் வழிபாட்டால் நாளும் இன்புற்று அமர்கின்றார் 

 இம்பர் உலகில் இரவலர்க்கும் வறியோர் எவர்க்கும் ஈகையினால் 	

 செம் பொன் மழையாம் எனப் பொழிந்து திருந்து வெற்றி உடன் பொருந்தி 	

 உம்பர் போற்றத் தம் பெருமாற்கு உரிய வேள்வி பல செய்தார் 	   7.4.25
  

3773       இன்ன வண்ணம் இவர் ஓழுக எழில் கொள் பாண்டி நல் நாட்டு 	

 மன்னும் மதுரைத் திரு வால வாயில் இறைவர் வரும் அன்பால் 	

 பன்னும் இசைப் பாடலில் பரவும் பாணனார் பத்திரனார்க்கு 	

 நன்மை நீடு பெரும் செல்வம் நல்க வேண்டி அருள் புரிவார்    7.4.26
  

3774       இரவு கனவில் எழுந்து அருளி என்பால் அன்பால் எப்பொழுதும் 	

 பரவும் சேரன் தனக்கு உனக்குப் பைம் பொன் பட்டு ஆடை 	

 விரவு கதிர் செய் நவ மணிப் பூண் வேண்டிற்று எல்லாம் குறைவு இன்றித் 	

 தர நம் ஓலைத் தருகின்றோம் தாழாது ஏகி வருக என்று 	   7.4.27
  

3775       அதிர் கழல் உதியர் வேந்தற்கு அருள் செய்த பெருமை யாலே 	

 எதிர் இல் செல்வத்துக்கு ஏற்ற இருநிதி கொடுக்க என்று 	

 மதிமலி புரிசை என்னும் வாசகம் வரைந்த வாய்மைக் 	

 கதிர் ஒளி விரிந்த தோட்டு திருமுகம் கொடுத்தார் காண 	   7.4.28
  

3776      சங்கப் புலவர் திருமுகத்தைத் தலைமேல் கொண்டு பத்திரனார் 	

 அங்கு அப்பொழுதே புறப்பட்டு மலை நாடு அணைய வந்து எய்தித் 	

 துங்கப் பரிசை கொடுங் கோளூர் தன்னில் புகுந்து துன்னு கொடி

 மங்குல் தொடக்கும் மாளிகை முன் வந்து மன்னர்க்கு அறிவித்தார்    7.4.29
  

3777       கேட்ட பொழுதே கை தலைமேல் கொண்டு கிளர்ந்த பேரன்பால் 	

 நாட்டம் பொழி நீர் வழிந்து இழிய எழுந்து நடுக்கம் மிக எய்தி 	

 ஓட்டத் தம் பொன் மாளிகையின் புறத்தில் உருகும் சிந்தை உடன் 	

 பாட்டின் தலைமைப் பணனார் பாதம் பலகால் பணிகின்றார் 	   7.4.30
  

3778     அடியேன் பொருளாத் திருமுகம் கொண்டு அணைந்தது என்ன அவர் தாமும் 	

 கொடிசேர் விடையார் திருமுகம் கைக்கொடுத்து வணங்கக் கொற்றவனார் 	

 முடிமேல் கொண்டு கூத்து ஆடி மொழியும் குழறிப் பொழி கண்ணீர் 	

 பொடியார் மார்பில் பரந்து விழப் புவிமேல் பலகால் வீழ்ந்து எழுந்தார்    7.4.31
  

3779       பரிவில் போற்றித் திருமுகத்தைப் பலகால் தொழுது படி எடுக்க 	

 உரிய வகையில் எடுத்து ஓதி உம்பர் பெருமான் அருள் போற்றி 

 விரிபொன் சுடர் மாளிகை புக்கு மேவும் உரிமைச் சுற்றம் எலாம் 

 பெரிது விரைவில் கொடு போந்து பேணு அமைச்சர்க்கு அருள் செய்வார் 	   7.4.32
  

3780        தங்கள் குல மாளிகை இதனுள் நலத்தின் மிக்க நிதிக் குவையாய்ப் 	

 பொங்கி நிறைந்த பலவேறு வகையில் பொலிந்த பண்டாரம் 	

 அம்கண் ஒன்றும் ஒழியாமை அடையக் கண்டு புறப்பட்டுத் 	

 தங்கும் பொதிசெய் தாளின்மேல் சமைய ஏற்றிக் கெணரும் என 	   7.4.33
  

3781       சேரர் பெருமான் அருள் செய்யத் திருந்து மதிநூல் மந்திரிகள் 	

 சாரும் மணி மாளிகையுள்ளால் தனங்கள் எல்லாம் நிறைந்த பெரும் 	

 சீர் கொள் நிதியும் எண்ணிறந்த எல்லாம் பொதி செய்தாளின் மேல்

 பாரில் நெருங்க மிசை ஏற்றிக் கொண்டு வந்து பணிந்தார்கள் 	   7.4.34
  

3782        பரந்த நிதியின் பரப்பு எல்லாம் பாணனார் பத்திரனார்க்கு 	

 நிரந்த தனங்கள் வேறு வேறு நிரைத்துக் கட்டி மற்று இவையும் 	

 உரம் தங்கிய வெம் கரிபரிகள் முதலாம் உயிர் உள்ளன தனமும் 	

 புரந்த அரசும் கொள்ளும் என மொழிந்தார் பொறையர் புரவலனார் 	   7.4.35
  

3783       பாணனார் பத்திரனாரும் பைம்பொன் மௌலிச் சேரலனார் 

 காணக் கொடுத்த நிதி எல்லாம் கண்டு மகிழ்வுற்று அதிசயித்துப் 	

 பேண எனக்கு வேண்டுவன அடியேன் கொள்ள பிஞ்ஞகனார் ஆணை 	

 அரசும் அரசு உறுப்பும் கைக் கொண்டு அருளும் என இறைஞ்ச 	   7.4.36
  

3784        இறைவர் ஆணை மறுப்ப அதனுக்கு அஞ்சி இசைந்தார் இகல் வேந்தர் 

 நிறையும் நிதியின் பரப்பு எல்லாம் நிலத்தை நெளிய உடன் கொண்டே 

 உறை மும்மதத்துக் களிறு பரி உள் இட்டன வேண்டுவ கொண்டோ ர் 	

 பிறை வெண் கோட்டுக் களிற்றுமேல் கொண்டு போந்தார் பெரும்பாணர் 	   7.4.37
  

3785       பண்பு பெருகும் பெருமாளும் பாணனார் பத்திரனார் பின் 	

 கண்கள் பொழிந்த காதல் நீர் வழியக் கையால் தொழுது அணைய 	

 நண்பு சிறக்கும் அவர் தம்மை நகரின் புறத்து விடை கொண்டு 	

 திண் பொன் புரிசைத் திரு மதுரை புக்கார் திருந்தும் இசைப் பாணர் 	   7.4.38
  

3786        வான வரம்பர் குலம் பெருக்கும் மன்னனாரும் மறித்து ஏகிக் 

 கூனல் இளம் வெண் பிறைக் கண்ணி முடியார் அடிமை கொண்டு அருளும் 	

 பான்மை அருளின் பெருமையினை நினைந்து பலகால் பணிந்து ஏத்தி 	

 மேன்மை விளங்கு மாளிகை மண்டபத்து உள் அரசு வீற்று இருந்தார்    7.4.39
  

3787       அளவில் பெருமை அகில யோனிகளும் கழறிற்று அறிந்து அவற்றின் 

 உளம் மன்னிய மெய்யுறு துயரம் ஒன்றும் ஒழியா வகை அகற்றிக் 

 களவு கொலைகள் முதலான கடிந்து கழற்றிற்று அறிவார் தாம்

 வளவர் பெருமானுடன் செழியர் மகிழும் கலப்பில் மகிழும் நாள்    7.4.40
  

3788       வானக் கங்கை நதி பொதிந்த மல்கு கடையார் வழிபட்டுத் 	

 தூ நல் சிறப்பின் அர்ச்சனை ஆம் கொண்டு புரிவார் தமக்கு ஒரு நாள் 	

 தேன் அக்கு அலர்ந்த கொன்றையின் ஆர் ஆடல் சிலம்பின் ஒலி முன் போல் 	

 மானப் பூசை முடிவின் கண் கேளாது ஒழிய மதிமயங்கி 	  7.4.41
  

3789        பூசை கடிது முடித்து அடியேன் என்னோ பிழைத்தது எனப் பொரும் 	

 ஆசை உடம்பால் மற்று இனி வேறு அடையும் இன்பம் யாது என்று 	

 தேகின் விளங்கும் உடைவாளை உருவித் திருமார்பினில் நாட்ட 

 ஈசர் விரைந்து திருச்சிலம்பின் ஓசை மிகவும் இசைப்பித்தார்   7.4.42
  

3790      ஆடல் சிலம்பின் ஒலி கேளா உடைவாள் அகற்றி அங்கைமலர் 	

 கூடத் தலைமேல் குவித்து அருளிக் கொண்டு வீழ்ந்து தொழுது எழுந்து 	

 நீடப் பரவி மொழிகின்றார் நெடுமால் பிரமன் அருமறை முன் 	

 தேடற்கு அரியாய் திருஅருள் திரு அருள் முன் செய்யது ஒழிந்தது என் என்றார்   7.4.43
  

3791   என்ற பொழுதில் இறைவர் தாம் எதிர் நின்று அருளாது எழும் ஒலியால் 	

 மன்றின் இடை நம் கூத்து ஆடல் வந்து வணங்கி வன் தொண்டன் 	

 ஒன்றும் உணர்வால் நமைப் போற்றி உரை சேர் பதிகம் பாடுதலால் 	

 நின்று கேட்டு வரத் தாழ்த்தோம் என்றார் அவரை நினைப்பிப்பார்   7.4.44
  

3792    என்னே அடியார்க்கு இவர் அருளும் கருணை இருந்தவாறு என்று 

 பொன் நேர் சடையார் திருநடம் செய் புலியூர் பொன் அம்பலம் இறைஞ்சி 	

 தன் நேர் இல்லா வன் தொண்டர் தமையும் காண்பான் என விரும்பி 	

 நல் நீர் நாட்டுக் செல நயந்தார் நாமச் சேரர் கோமானார்   7.4.45
  

3793  பொன்னார் மௌலிச் சேரலன் ஆர் போற்றும் அமைச்சர்க்கு அஃது இயம்பி 	

 நல் நாள் கொண்டு பெரும் பயணம் எழுக என்று நலம் சாற்ற 	

 மின்னார் அயில் வேல் குல மறவர் வென்றி நிலவும் சிலை வீரர் 	

 அந் நாட்டு உள்ளார் அடைய நிரந்து அணைந்தார் வஞ்சி அகல் நகர்வாய்   7.4.46
  

3794   இட்ட நல்நாள் ஓரையினில் இறைவர் திருவஞ்சைக் களத்து 

 மட்டுவிரிபூம் கொன்றையினார் தம்மை வலம் கொண்டு இறைஞ்சிப் போய் 	

 பட்டநுதல் வெம் களியாணை பிடர்மேல் கொண்டு பனி மதியம் 	

 தொட்ட கொடிமாளிகை மூதூர் கடந்தார் உதியர் தோன்றலார் 	  7.4.47
  

3795   யானை அணிகள் பரந்து வழி எங்கும் நிரந்து செல்லுவன 	

 மான மலை நாட்டினில் மலிந்த மலைகள் உடன் போதுவ போன்ற 	

 சேனைவீரர் புடைபரந்து செல்வது அங்கண் மலை சூழ்ந்த 	

 கானம் அடைய உடன் படர்வன போலும் காட்சி மேவினதால்   7.4.48
  

3796  புரவித் திரள்கள் ஆ யோகப் பொலிவின் அசைவில் போதுவன 

 அரவச் சேனைக் கடல் தரங்கம் மடுத்து மேல் மேல் அடர்வன போல் 	

 விரவிப் பரந்து சென்றனவால் மிசையும் அவலும் ஒன்றாக 	

 நிரவிப் பரந்த நெடும் சேனை நேமி நெளியச் சென்றனவால் 	  7.4.49
  

3797   அந் நாட்டு எல்லை கடந்து அணைய அமைச்சர்க்கு எல்லாம் விடை அருளி 

 மினார் மணிப்பூண் மன்னவன் ஆர் வேண்டுவாரை உடன்கொண்டு 	

 கொனார் அயில் வேல் மறவர் பயில் கொங்கர் நாடு கடந்து அருளி 	

 பொன் நாட்டவரும் அணைந்து ஆடும் பொன்னி நீர் நாட்டு இடைப் போவார்   7.4.50




3798

சென்ற திசையில் சிவன் அடியார் சிறப்பினோடும் எதிர்கொள்ளக் 	

 குன்றும் கானும் உடைக் குறும்பர் இடங்கள் தோறும் குறை அறுப்பத் 	

 துன்று முரம்பும் கான் ஆறும் உறும் கல் சுரமும் பல கடந்து 	

 வென்றி விடையார் இடம் பலவும் மேவிப் பணிந்து செல்கின்றார் 	 7.4.51
  

3799   பொருவில் பொன்னித் திருநதியின் கரை வந்து எய்திப் புனித நீர் 	

 மருவு தீர்த்தம் மகிழ்ந்து ஆடி மருங்கு வடபால் கரை ஏறித் 	

 திருவில் பொலியும் திருப்புலியூர் செம்பொன் மன்றுள் நடம் போற்ற 	

 உருகும் மனத்தின் உடன் சென்றார் ஒழியா அன்பின் வழி வந்தார்  7.4.52
  

3800    வந்து தில்லை மூதூரின் எல்லை வணங்கி மகிழ்ச்சியினால் 	

 அந்தணாளர் தொண்டர் குழாம் அணைந்த போதில் எதிர் வணங்கிச் 	

 சந்த விரைப் பூந்திருவீதி இறைஞ்சித் தலைமேல் கரம் முகிழ்ப்பச் 	

 சிந்தை மகிழ எழு நிலை கோபுரத்தை அணைந்தார் சேரலனார் 	 7.4.53
  

3801  நிலவும் பெருமை எழுநிலைக் கோபுரத்தின் முன்னர் நிலத்து இறைஞ்சி 	

 மலரும் கண்ணீர்த் துளி ததும்பப் புகுந்து மாளிகை வலம் கொண்டு 

 உலகு விளக்கும் திருப் பேர் அம்பலத்தை வணங்கி உள் அணைந்தார் 	

 அலகில் அண்டம் அளித்தவர் நின்று ஆடும் திருச்சிற்றம்பலம் முன் 	 7.4.54
  

3802      அளவில் இன்பப் பெரும் கூத்தர் ஆட எடுத்த கழல் காட்ட 	

 உளமும் புலனும் ஒருவழிச் சென்று உருகப் போற்றி உய்கின்றார் 	

 களனில் விடம் வைத்து அளித்த அமுது அன்றி மன்றில் கழல் வைத்து 	

 வளரும் திருக்கூத்து அமுது உலகுக்கு அளித்த கருணை வழுத்தினார்  7.4.55
  

3803      ஆரா ஆசை ஆனந்தக் கடலுள் திளைத்தே அமர்ந்து அருளால் 	

 சீரார் வண்ணப் பொன் வண்ணத்து திரு அந்தாதி திருப்படிக்கீழ்ப் 	

 பாரா தரிக்க எடுத்து ஏத்திப் பணிந்தார் பருவ மழை பொழியும் 

 காரால் நிகர்க்க அரிய கொடைக் கையார் கழற்றிவார் தாம் 	 7.4.56
  

3804      தம்பிரானார்க்கு எதிர் நின்று தமிழ் சொல் மாலை கேட்பிக்க 	

 உம்பர் வாழ நடம் ஆடும் ஒருவர் அதற்குப் பரிசில் எனச் 	

 செம்பொன் மணி மன்றில் எடுத்த செய்ய பாதத்து திருச்சிலம்பின் 	

 இம்பர் நீட எழுந்த ஒலிதாமும் எதிரே கேட்பித்தார்  7.4.57
  

3805       ஆடல் சிலம்பின் ஒலி கேட்பார் அளவில் இன்ப ஆனந்தம் 	

 கூடப் பெற்ற பெரும் பேற்றின் கொள்கை வாய்ப்பக் கும்பிடுவார் 	

 நீடப் பணியும் காலம் எலாம் நின்று தொழுது புறம் போந்து 	

 மாடத் திரு மாளிகை வீதி வணங்கிப் புறத்து வைகினார் 	 7.4.58
  

3806      பரவும் தில்லை வட்டத்துப் பயில்வார் பைம் பொன் அம்பலத்துள் 	

 அரவும் புனலும் சடை ஆட ஆடுவார் கூத்து ஆராமை 	

 விரவும் காதல் மிக்கு ஓங்க வேதம் படியும் திருப்படிக்கீழ் 	

 இரவும் பகலும் பணிந்து ஏத்தி இன்பம் சிறக்கும் அந் நாளில்  7.4.59
  

3807       ஆடும் பெருமான் பாடல் கேட்டு அருளித் தாழ்ந்த படி தமக்குக் 	

 கூடும் பரிசால் முன்பு அருளிச் செய்த நாவலூர்க் கோவை 	

 நீடும் பெரும் காதலில் காண நிறைந்த நினைவு நிரம்பாமல் 	

 தேடும் பாதர் அருளினால் திருவாரூர் மேல் செல எழுந்தார்  7.4.60
  

3808      அறிவின் எல்லை ஆய திருத்தில்லை எல்லை அமர்ந்து இறைஞ்சிப் 	

 பிறவி இலாத திருவடியைப் பெருகும் உள்ளத்தினில் பெற்று 	

 செறியும் ஞானப் போனகர் வந்து அருளும் புகலி சென்று இறைஞ்சி 	

 மறி சேர் கரத்தார் கோயில் பல வணங்கி மகிழ்ந்து வழிக்கொள்வார் 7.4.61
  

3809      வழியில் குழியில் செழுவயலின் மதகின் மலர் வாவிகளின் மடுச் 	

 சுழியில் தரளம் திரை சொரியும் துறை நீர்ப் பொன்னி கடந்து ஏறி 	

 வழியில் திகழும் திருநுதலார் விரும்பும் இடங்கள் இறைஞ்சி உகக் 	

 கழிவில் பெரும் வெள்ளமும் கொள்ளக் கழனி ஆரூர் கண் உற்றார் 7.4.62
  

3810       நம்பி தாமும் அந் நாள் போய் நாகைக் காரோணம் பாடி 	

 அம் பொன் மணிப்பூண் நவமணிகள் ஆடை சாந்தம் அடல் பரிமா 	

 பைம் பொன் சுரிகை முதலான பெற்று மற்றும் பல பதியில் 	

 தம்பிரானைப் பணிந்து ஏத்தித் திருவாரூரில் சார்ந்து இருந்தார் 	7.4.63
  

3811      வந்து சேரர் பெருமானார் மன்னும் திருவரூர் எய்த 	

 அந்தணாளர் பெருமானும் அரசர் பெருமான் வரப்பெற்றுச் 	

 சிந்தை மகிழ எதிர் கொண்டு சென்று கிடந்தார் சேரலனார் 	

 சந்தம் விரைத்தார் வன்தொண்டர் முன்பு விருப்பின் உடன் தாழ்ந்தார் 7.4.64
  

3812     முன்பு பணிந்த பெருமாளைத் தாமும் பணிந்து முகந்து எடுத்தே 	

 அன்பு பெருகத் தழுவ விரைந்து ஆர்வத்தொடு தழுவ 	

 இன்ப வெள்ளத்து இடை நீந்தி ஏற மாட்டாதவர் போல் 	

 என்பும் உருக உயிர் ஒன்றி உடம்பும் ஒன்றாம் என இசைந்தார் 7.4.65
  

3813     ஆன நிலைமை கண்ட திருத்தொண்டர் அளவில் மகிழ்வு எய்த 	

 மானச் சேரர் பெருமானார் தாமும் வன்தொண்டரும் கலந்த 	

 பான்மை நண்பால் சேரமான் தோழர் என்று பார் பரவும் 	

 மேன்மை நாமம் முனைப்பாடி வேந்தர்க்கு ஆகி விளங்கியதால் 	7.4.66
  

3814    ஒருவர் ஒருவரில் கலந்த உணர்வால் இன்ப மொழி உரைத்து 	

 மருவ இனியார் பால் செய்வது என்னாம் என்னும் மகிழ்ச்சியினால் 	

 பருவ மழைச் செங்கை பற்றிக் கொண்டு பரமர் தாள் பணியத் 	

 தெருவு நீங்கிக் கோயிலினுள் புகுந்தார் சேரமான் தோழர் 7.4.67
  

3815       சென்று தேவ ஆசிரியனை முன் இறைஞ்சித் திருமாளிகை வலம் கொண்டு 	

 ஒன்றும் உள்ளத்தொடும் புகுவார் உடைய நம்பி முன் ஆக 	

 நின்று தொழுது கண் அருவி வீழ நிலத்தின் மிசை வீழ்ந்தே 	

 என்றும் இனிய தம் பெருமான் பாதம் இறைஞ்சி ஏத்தினார் 7.4.68
  

3816     தேவர் முனிவர் வந்து இறைஞ்சும் தெய்வப் பெருமாள் கழல் வணங்கி 	

 மூவர் தமக்கு முதல் ஆகும் அவரைத் திருமும் மணிக் கோவை 	

 நாவலூரர் தம் முன்பு நன்மை விளங்கக் கேட்பித்தார் 	

 தாவில் பெருமைச் சேரல் அனார் தம்பிரானார் தாம் கொண்டார் 	7.4.69
  

3817    அங்கண் அருள் பெற்று எழுவாரைக் கொண்டு புறம் போந்து ஆரூரர் 

 நங்கை பரவையார் திருமாளிகையில் நண்ண நன்னுதலார் 	

 பொங்கும் விளக்கும் நிறை குடமும் பூ மாலைகளும் புகை அகிலும் 	

 எங்கும் மடவார் எடுத்து ஏத்த அணைந்து தாமும் எதிர் கொண்டார் 7.4.70
  

3818      சோதி மணி மாளிகையின் கண் சுடரும் பசும் பொன் கால் அமளி 

 மீது பெருமாள் தமை இருத்தி நம்பி மேவி உடன் இருப்பக் 	

 கோதில் குணத்துப் பரவையார் கொழுநர்க்கும் தோழர்க்கும் 	

 நீதி வழுவா ஒழுக்கத்து நிறை பூசனைகள் முறை அளித்தார் 7.4.71
  

 3819     தாண்டும் புரவிச் சேரர் குலப் பெருமாள் தமக்குத் திரு அமுது 	

 தூண்டும் சோதி விளக்கு அனையார் அமைக்கத் துணைவர் சொல்லுதலும் 	

 வேண்டும் பரிசு வெவ்வேறு விதத்துக் கறியும் போனகமும் 	

 ஈண்டச் சமைப்பித்து உடன் வந்தார்க்கு எல்லாம் இயல்பின் விருந்து அமைத்தார் 7.4.72
  

3820     அரசர்க்கு அமைத்த சிறப்பினும் மேல் அடியார்க்கு ஏற்கும் படியாக 	

 விரவிப் பெருகும் அன்பின் உடன் விரும்பும் அமுது சமைத்து அதன்பின் 

 புரசைக் களிற்றுச் சேரலன் ஆர் புடை சூழ்ந்து அவரோடு அமுது செயப் 	

 பரவைப் பிறந்த திருவனைய பரவையார் வந்து அறிவித்தார் 7.4.73
  

3821     சேரர் பெருமான் எழுந்து அருளி அமுத செய்யச் செய்தவத்தால் 	

 தாரின் மலிபூம் குழல் மடவாய் தாழாது அமுது செய்வி எனப் 	

 பாரின் மலிசீர் வன்தொண்டர் அருளிச் செய்யப் பரிகலங்கள் 	

 ஏரின் விளங்கத் திருத்திக்கால் இரண்டில் படியாய் ஏற்றுதலும் 7.4.74
  

3822     ஆண்ட நம்பி பெருமாளை உடனே அமுது செய்து அருள 	

 வேண்டும் என்ன ஆங்கு அவரும் விரைந்து வணங்கி வெரு உறலும் 	

 நீண்ட தடக்கை பிடித்து அருளி மீண்டும் நேரே குறை கொள்ள 	

 ஈண்ட அமுது செய்வதனுக்கு இசைந்தார் பொறையார்க்கு இறையவனார் 7.4.75
  

3823     ஒக்க அமுது செய்து அருள உயர்ந்த தவத்துப் பரவையார் 	

 மிக்க விருப்பால் அமுது செய்வித்து அருளி மேவும் பரிசனங்கள் 	

 தக்க வகையால் அறுசுவையும் தாம் வேண்டியவாறு இனிது அருந்தத் 	

 ஒக்க மகிழ்ச்சி களி சிறப்பத் தூய விருந்தின் கடன் முடித்தார் 	7.4.76
  

3824     பனிநீர் விரவு சந்தனத்தின் பசுங்கர்ப்பூர விரைக் கலவை 	

 வனிதை அவர்கள் சமைத்து எடுப்பக் கொடுத்து மகிழ்மான் மதச் சாந்தும் 	

 புனித நறும் பூ மாலைகளும் போற்றிக் கொடுத்துப் பொன்கொடியார் 	

 இனிய பஞ்ச வாசம் உடன் அடைக்காய் அமுதும் ஏந்தினார் 7.4.77
  

3825     ஆய சிறப்பில் பூசனைகள் அளித்த எல்லாம் அமர்ந்து அருளித் 	

 தூய நீறு தங்கள் திருமுடியில் வாங்கித் தொழுது அணிந்து 	

 மேய விருப்பின் உடன் இருப்பக் கழறிற்றறிவார் மெய்த்தொண்டின் 	

 சேய நீர்மை அடைந்தார் ஆய் நம்பி செம்பொன் கழல் பணிந்தார் 7.4.78
  

3826     மலை நாட்டு அரசர் பெருமானார் வணங்க வணங்கி எதிர் தழுவிக் 

 கலை நாள் பெருகு மதி முகத்துப் பரவையார் தம் கணவனார் 	

 சிலை நாட்டிய வெல் கொடியாரைச் சேரத் தந்தார் எனக் கங்கை 

 அலை நாள் கொன்றை முடிச் சடையார் அருளே போற்றி உடன் அமர்ந்தார் 	7.4.79
  

3827     செல்வத் திருவாரூர் மேவும் செம் புற்றில் இனிது அமர்ந்த 	

 வில் வெற்பு உடையார் கழல் வணங்கி வீதி விடங்கப் பெருமானை 	

 மல்லல் பவனி சேவித்து வாழ்ந்து நாளும் மனம் மகிழ்ந்து 	

 சொல் வித்தகர் தாம் இருவர்களும் தொடர்ந்த காதலுடன் சிறந்தார் 7.4.80
  

3828       இவ்வாறு ஒழுகும் நாளின் கண் இலங்கு மணிப்பூண் வன்தொண்டர் 

 மைவாழ் களத்து மறையவனார் மருவும் இடங்கள் பல வணங்கிச் 	

 செய்வார் கன்னித் தமிழ் நாட்டுத் திருமா மதுரை முதலான 	

 மொய்வார் சடையார் மூதூர்கள் இறைஞ்ச முறைமையால் நினைந்தார் 	 7.4.81
  

3829       சேரர் பிரானும் ஆரூரர் தம்மைப் பிரியாச் சிறப்பாலும் 	

 வாரம் பெருகத் தமக்கு அன்று மதுரை ஆலவாய் அமர்ந்த 	

 வீரர் அளித்த திருமுகத்தால் விரும்பும் அன்பின் வணங்குதற்குச் 

 சார எழுந்த குறிப்பாலும் தாமும் உடனே செலத் துணிந்தார் 	 7.4.82
  

3830      இருவர் திரு உள்ளமும் இசைந்த பொழுதில் எழுந்து திருவாரூர் 	

 ஒருவர் மலர்த்தாள் புக்கு இறைஞ்சி உடன்பாட்டு அருளால் போந்து அருளி 	

 மருவும் உரிமை பெரும் சுற்றம் வரம்பில் பணிகள் வாகனங்கள் 	

 பொருவில் பண்டாரங் கொண்டு போதுவார்கள் உடன் போத 	 7.4.83
  

3831       சேவித்து அணையும் பரிசனங்கள் சூழத் திருவாரூர் இறைஞ்சிக் 	

 காவில் பயிலும் புறம்பு அணையைக் கடந்து போந்து கீழ்வேளூர் 	

 மேவிப் பரமர் கழல் வணங்கிப் போந்து வேலைக் கழிக் கானல் 	

 பூவில் திகழும் பொழில் நாகை புகுந்து காரோணம் பணிந்தார் 	 7.4.84
  

3832      திருக்காரோணச் சிவக் கொழுந்தைச் சென்று பணிந்து சிந்தையினை 	

 உருக்கார்வச் செம்தமிழ் மாலை சாத்திச் சில நாள் உறைந்து போய் 	

 பெருக்கார் உலவு சடைமுடியார் இடங்கள் பலவும் பணிந்து ஏத்தி 	

 அருள் காரணர் தம் திருமறைக்காடு அணைந்தார் சேரர் ஆரூரர் 	 7.4.85
  

3833     முந்நீர் வலங்கொள் மறைக்காட்டு முதல்வர் கோயில் சென்று இறைஞ்சி 	

 செந்நீர் வாய்மைத் திருநாவுக்கரசும் புகலிச் சிவக் கன்றும் 	

 அந்நேர் திறக்க அடைக்க எனப்பாடும் திருவாயிலை அணைந்து 	

 நன்னீர் பொழியும் விழியினர் ஆய் நாயன் மாரை நினைந்து இறைஞ்சி 	 7.4.86
  

3834       நிறைந்த மறைகள் அர்ச்சித்த நீடு மறைக்காட்டு அருமணியை 	

 இறைஞ்சி வீழ்ந்து பணிந்து எழுந்து போற்றி யாழைப் பழித்து என்னும் 	

 அறைந்த பதிகத் தமிழ் மாலை நம்பி சாத்த அருள் சேரர் 	

 சிறந்த அந்தாதியில் சிறப்பித்து அனவே ஓதித் திளைத்து எழுந்தார் 	 7.4.87
  

3835       எழுந்து பணிந்து புறத்து எய்தி இருவர் பெரும் தொண்டரும் சில நாள் 	

 செழுந்தண் பழனப் பதியதனுள் அமர்ந்து தென்பால் திரைக் கடல் நஞ்சு 	

 அழுந்து மிடற்றார் அகத்தியான் பள்ளி இறைஞ்சி அவிர் மதியக் 	

 கொழுந்து வளர் செம் கடைக் குழகர் கோடிக் கோயில் குறுகினார்  7.4.88
  

3836       கோடிக் குழகர் கோயில் அயல் குடிகள் ஒன்றும் புறத்து எங்கும் 	

 நாடிக் காணாது உள்புக்கு நம்பர் பாதம் தொழுது உள்ளம் 	

 வாடிக் கடிதாய்க் கடல் காற்று என்று எடுத்து மலர்க் கண்ணீர் வாரப் 	

 பாடிக் காடு காள் புணர்ந்த பரிசும் பதிகத்து இடை வைத்தார் 	 7.4.89
  

3837      அங்கு வைகிப் பணிந்து அருளால் போவார் அகன் கோணாட்டு அரனார் 	

 தங்கும் இடங்கள் வணங்கிப் போய் பாண்டி நாடுதனைச் சார்ந்து 	

 திங்கள் முடியார் திருப்புத்தூர் இறைஞ்சி போந்து சேண் விளங்கும் 	

 மங்குல் தவழும் மணிமாட மதுரை மூதூர் வந்து அணைந்தார் 	 7.4.90
  

3838      சேரமான் தோழரும் அச் சேரர் பிரானும் பணிப்பூண் 	

 ஆரமார் மார்பரை ஆலவாயினில் வணங்க 	

 வாரமா வந்து அணைய வழுதியார் மனக்காதல் 	

 கூர மாநகர் கோடித்து எதிர் கொண்டு கொடு புக்கார் 		 7.4.91
  

3839      தென்னவர் கோன் மகளாரைத் திருவேட்டு முன்னரே 	

 தொன் மதுரை நகரின் கண் இனிது இருந்த சோழனார் 	

 அன்னவர்கள் உடன் கூட அனைய அவரும் கூடி 	

 மன்னு திரு ஆலவாய் மணிக் கோயில் வந்து அணைந்தார் 		 7.4.92
  

3840      திரு ஆலவாய் அமர்ந்த செஞ்சடையார் கோயில் வலம் 	

 வருவார் முன் வீழ்ந்து இறைஞ்சி வன்தொண்டர் வழித்தொண்டு 	

 தருவாரைப் போற்றி இசைத்துத் தாழ்ந்து எழுந்து வாழ்ந்த தமிழ் 	

 பெரு வாய்மை மலர் புனைந்து பெரு மகிழ்ச்சி பிறங்கினார் 	 7.4.93
  

3841     படியேறு புகழ்ச் சேரர் பெருமானும் பார் மிசை வீழ்ந்து 	

 அடியேனைப் பொருளாக அளித்த திருமுகக் கருணை 	

 முடிவேது என்று அறிந்திலேன் என மொழிகள் தடுமாறக் 	

 கடியேறு கொன்றையார் முன் பரவிக் களி கூர்ந்தார் 	 7.4.94
  

3842      செம்பியனார் உடன் செழியர் தாம் பணிந்து சேரர் உடன் 	

 நம்பியும் முன் புறத்து அணைய நண்ணிய பேர் உவகையால் 	

 உம்பர்பிரான் கோயிலின் இன்று உடன் கொண்டுபோய் இருவர்க்கும் 	

 பைம்பொன் மணி மாளிகையில் குறை அறுத்தார் பஞ்சவனார் 	 7.4.95
  

3843      உளம் மகிழக் கும்பிட்டு அங்கு உறையும் நாள் உதியர் உடன் 	

 கிளர் ஒளிப் பூண் வன் தொண்டர் தாம் இருந்த இடம் கெழுமி 	

 வளவனார் மீனவனார் வளம் பெருக மற்றவரோடு 	

 அளவளாவிய விருப்பால் அமர்ந்து கலந்து இனிது இருந்தார் 		 7.4.96
  

3844        அந் நாளில் மதுரை நகர் மருங்கரனார் அமர் பதிகள் 	

 பொன்னாரம் அணி மார்பில் புரவலர் மூவரும் போதச் 

 செந்நாவின் முனைப்பாடித் திருநாடர் சென்று இறைஞ்சிச் 	

 சொன்மாலைகளும் சாத்தித் தொழத் திருப்பூவணத்தை அணைந்தார் 	 7.4.97
  

3845      நீடு திருப் பூவணத்துக் அணித்தாக நேர் செல்ல 	

 மாடு வரும் திருத்தொண்டர் மன்னிய அப் பதிகாட்டத் 	

 தேடு மறைக்கு அரியாரைத் திருவுடையார் என்று எடுத்துப் 	

 பாடி இசையில் பூவணம் மீதோ என்று பணிந்து அணைவார் 	 7.4.98
  

3846      சென்று திருப் பூவணத்துத் தேவர் பிரான் மகிழ் கோயில் 	

 முன்றில் வலம் கொண்டு இறைவர் முன் வீழ்ந்து பணிந்து எழுந்து 	

 நின்று பரவிப்பாடி நேர் நீக்கி உடன் பணிந்த 	

 வென்றி முடி வேந்தருடன் போந்து அங்கண் மேவினார் 	 7.4.99
  

3847      அப்பதியில் அமர்ந்து இறைஞ்சிச் சில நாளில் ஆரூரர் 	

 முப்பெரும் வேந்தர்களோடு முதன் மதுரை நகர் எய்தி 	

 மெய்ப் பரிவில் திருவால வாயுடையார் விரை மலர்த்தாள் 	

 எப்பொழுதும் பணிந்து ஏத்தி இன்புற்று அங்கு அமர்கின்றார் 	 7.4.100




3848

  செஞ்சடையார் திருவாப்பனூர் திருவேடகம் முதலாம்  	

 நஞ்சு அணியும் கண்டர் அவர் நயந்த பதி நண்ணியே 	 	

 எஞ்சலிலாக் காதலினால் இனிது இறைஞ்சி மீண்டு அணைந்து 	 	

 மஞ்சணையும் மதில் மதுரை மாநகரில் மகிழ்ந்து இருந்தார்   7.4.101
  

3849     பரமர் திருப்பரம் குன்றில் சென்று பார்த்திபர் ஓடும் 	 	

 புரம் எரித்தார் கோயில் வலம் கொண்டு புகுந்து உள் இறைஞ்சிச்  	

 சிரமலிமாலைச் சடையார் திருவடிக்கீழ் ஆட்செய்யும் 	 	

 அருமை நினைந்து அஞ்சுதும் என்று ஆரூரர் பாடுவார் 	7.4.102
  

3850      கோத்திட்டை என்று எடுத்துக் கோதில் திருப்பதிக இசை 	 	

 மூர்த்தியார் தமை வணங்கி முக்கோக்கள் உடன் முன்பே  	

 ஏத்திய வண் தமிழ் மாலை இன் இசைப் பாடிப் பரவி 	 	

 சாத்தினார் சங்கரனார் தங்கு திருப்பரங்குன்றில் 	7.4.103
  

3851       இறைவர் திருத்தொண்டு புரி அருமையினை இரு நிலத்து 	 	

 முறை புரியும் முதல் வேந்தர் மூவர்களும் கேட்டு அஞ்சி 	 	

 மறை முந் நூல் மணி மார்பின் வன்தொண்டர் தமைப் பணிந்தார் 	 	

 நிறை தவத்தோர் அப்பாலும் நிருத்தர் பதி தொழ நினைந்தார் 7.4.104
  

3852      அந் நாட்டுத் திருப்பதிகள் பலவும் அணைந்து இறைஞ்சமலை 	 	

 நன்னாட்டு வேந்தருடன் நம்பிதாம் எழுந்து அருள  	

 மின்னாட்டும் பல் மணிப்பூண் வேந்தர் இருவரும் மீள்வார்  	

 தென்னாட்டு வேண்டுவன செய்து அமைப்பார் தமை விடுத்தார் 	7.4.105
  

3853      இரு பெரு வேந்தரும் இயல்பின் மீண்டதற் பின் எழுந்து அருளும் 	 	

 பொருவருஞ் சீர் வன்தொண்டர் புகழ்ச் சேரர் உடன் புனிதர் 	 	

 மருவிய தானம் பலவும் பணிந்து போய் மலைச்சாரல்  	

 குருமணிகள் வெயில் எறிக்கும் குற்றாலம் சென்று அடைந்தார் 	7.4.106
  

3854      குற்றாலத்து இனிது அமர்ந்த கூத்தர் குரை கழல் வணங்கிச் 	 	

 சொல்தாம மலர் புனைந்து குறும் பலாத் தொழுது இப்பால்  	

 முற்றா வெண்மதி முடியார் பதிபணிந்து மூவெயில்கள் 	 	

 செற்றார் மன்னிய செல்வத் திருநெல் வேலியை அணைந்தார் 	7.4.107
  

3855      நெல்வேலி நீற்று அழகர் தமைப் பணிந்து பாடி நிகழ் 	 	

 பல்வேறு பதி பிறவும் பணிந்து அன்பால் வந்து அணைந்தார் 	 	

 வில்வேடராய் வென்றி விசயன் எதிர் பன்றிப் பின்  	

 செல் வேத முதல்வரமர் திரு இராமேச்சரத்து 7.4.108
  

3856      மன்னும் இராமேச்சரத்து மாமணியை முன் வணங்கிப் 	 	

 பன்னும் தமிழ்த் தொடைசாத்திப் பயில்கின்றார் பாம்பு அணிந்த  	

 சென்னியர் மாதோட்டத்துத் திருக்கேதீச்சரம் சார்ந்த 	 	

 சொல்மலர் மாலைகள் சாத்தித் தூரத்தே தொழுது அமர்ந்தார் 	7.4.109
  

3857      திரு இராமேச்சரத்துச் செழும் பவளச் சுடர்க் கொழுந்தைப் 	 	

 பரிவினால் தொழுது அகன்று பரமர் பிற பணிந்து  	

 பெருவிமானத்து இமையோர் வணங்கும் பெரும் திருச்சுழியல் 	 	

 மருவினார் வன்தொண்டர் மலை வேந்தருடன் கூட 	7.4.110
  

3858       திருச்சுழியல் இடம் கொண்ட செம்பொன் மலைச் சிலையாரைக் 	 	

 கருச்சுழியில் வீழாமைக் காப்பாரைக் கடல் விடத்தின் 	 	

 இருள் சுழியும் மிடற்றாரை இறைஞ்சி எதிர் இதழி மலர்ப் 	 	

 பருச் சுழியத்துடன் ஊனாய் உயிர் எனும் பா மலர் புனைந்தார் 	7.4.111
  

3859      அங்கணரைப் பணிந்து உறையும் ஆரூரர்க்கு அவ்வூரில் 	 	

 கங்குல் இடைக் கனவின் கண் காளையாந் திருவடிவால் 	 	

 செங்கையினில் பொன் செண்டும் திருமுடியில் சுழியம் உடன்  	

 எங்கும் இலாத் திருவேடம் என்புருக முன்காட்டி 		7.4.112
  

3860      கானப் பேர் யாம் இருப்பது எனக் கழறி கங்கை எனும் 	3860-1 	

 வானப் பேராறும் உலவும் மா முடியார் தாம் அகல 	 	

 ஞானப் பேராளர் உணர்ந்து அதிசயித்து நாகம் உடன் 	 	

 ஏனப் பேரெயிறு அணிந்தார் அருள் இருந்த பரிசு என்பார் 	7.4.113
  

3861      கண்டு அருளும் படி கழறிற்றறிவார்க்கு மொழிந்து அருளிப்  	

 புண்டரிகப் புனல் சுழியல் புனிதர் கழல் வணங்கிப் போய் 	 	

 அண்டர் பிரான் திருக்கானப்பேர் அணைவார் ஆரூரர் 	 	

 தொண்டர் அடித் தொழலும் எனும் சொல் பதிகத் தொடை புனைவார் 	7.4.114
  

3862       காளையார் தமைக் கண்டு தொழப் பெறுவது என் என்று 	 	

 தாளை நாளும் பரவத் தருவார் பால் சார்கின்றார் 	 	

 ஆளை நீள் இடைக் காண அஞ்சிய நீர் நாய் அயலே 	 	

 வாளைபாய் நுழைப் பழன முனைப்பாடி வள நாடார் 	7.4.115
  

3863      மன்னு திருக்கானப் பேர் வளம் பதியில் வந்து எய்தி  	

 சென்னி வளர்மதி அணிந்தார் செழுங் கோயில் வலம் கொண்டு  	

 முன்னிறைஞ்சி உள்ளணைந்து முதல்வர் சேவடி தாழ்ந்து  	

 பன்னு செழுந்தமிழ் மாலை பாடினார் பரவினார் 		7.4.116
  

3864      ஆராத காதலுடன் அப்பதியில் பணிந்து ஏத்திச் 	 	

 சீராரும் திருத்தொண்டர் சில நாள் அங்கு அமர்ந்து அருளிக் 	 	

 காராரும் மலர்ச்சோலைக் கானப் பேர் கடந்து அணைந்தார் 	 	

 போரானேற்றார் கயிலைப் பொருப்பர் திருப்புனவாயில் 		7.4.117
  

3865      புனல் வாயில் பதி அமர்ந்த புனிதர் ஆலயம் புக்கு 	 	

 மனம் ஆர்வம் உறச் சித்த நீ நினை என்னொடு என்றே  	

 வின வான தமிழ் பாடி வீழ்ந்து இறைஞ்சி அப்பதியில் 	 	

 சினயானை உரித்து அணிந்தார் திருப்பாதம் தொழுது இருந்தார் 	7.4.118
  

3866      திருப்புன வாயில் பதியில் அமர்ந்த சிவனார் மகிழும் 	 	

 விருப்புடைய கோயில் பல பணிந்து அருளால் மேவினார்  	

 பொருப்பினொடு கானகன்று புனல் பொன்னி நாடு அணைந்து  	

 பருப்பத வார் சிலையார் தம் பாம்பு அணிமா நகர் தன்னில் 	7.4.119
  

3867      பாதாள ஈச்சரம் இறைஞ்சி அதன் மருங்கு பல பதியும் 	3867-1 	

 வேதாதி நாதர் கழல் வணங்கி மிகு விரைவின் உடன் 	 	

 சூதாரும் துணை முலையார் மணிவாய்க்குத் தோற்று இரவு 	 	

 சேதாம்பல் வாய் திறக்கும் திருவாரூர் வந்து அணைந்தார் 		7.4.120
  

3868       திருநாவலூர் வேந்தர் சேரர் குல வேந்தர் உடன் 	 	

 வருவாரைத் திருவாரூர் வாழ்வார்கள் எதிர்கொள்ளத்  	

 தரும் காதலுடன் வணங்கித் தம் பெருமான் கோயிலினுள் 	 	

 பெருகு ஆர்வத்தொடு விரும்பும் பெரும் பேறு பெறப் புகுந்தார் 		7.4.121
  

3869      வாச மலர்க் கொன்றையார் மகிழ்கோயில் வலம் கொண்டு 	 	

 நேசமுற முன் இறைஞ்சி நெடும் பொழுது எலாம் பரவி 	 	

 ஏசறவால் திருப்பதிகம் எடுத்து ஏத்தி எழுந்து அருளால்  	

 பாச வினைத் தொடக்கு அறுப்பார் பயில் கோயில் பணிந்து அணைவார் 	7.4.122
  

3870      பரவையார் மாளிகையில் பரிசனங்கள் முன் எய்த 	 	

 விரவு பேர் அலங்கார விழுச் செல்வம் மிகப் பெருக 	

 வரவு எதிர் கொண்டு அடிவணங்க வன் தொண்டர் மலைநாட்டுப்  	

 புரவலனாரையும் கொண்டு பொன் அணி மாளிகை புகுந்தார் 	7.4.123
  

3871      பரவியே பரவையார் பரிவு உடனே பணிந்து ஏத்தி 	 	

 விரவிய போனகங்கறிகள் விதம் பலவாகச் சமைத்துப் 	 	

 பரிகலமும் பாவாடை பகல் விளக்கும் உடன் அமைத்துத் 	 	

 திரு அமுது செய்வித்தார் திருந்திய தேன் மொழியினார் 		7.4.124
  

3872      மங்கலமாம் பூசனைகள் பரவையார் செய மகிழ்ந்து 	 	

 தங்கி இனிது அமர் கின்றார் தம்பிரான் கோயிலினுள் 	 	

 பொங்கு பெரும் காலம் எலாம் புக்கு இறைஞ்சி புறத்து அணைந்து 	 	

 நங்கள் பிரான் அருள் மறவா நல் விளையாட்டினை நயந்தார் 		7.4.125
  

3873      நிலைச் செண்டும் பரிச் செண்டும் வீசி மிக மகிழ்வு எய்தி 	 	

 விலக்கரும் போர்த் தகர்ப் பாய்ச் சல் கண்டு அருளி வென்றி பெற 	

 மலைக்கு நெடு முள் கணைக்கால் வாரணப் போர் மகிழ்ந்து அருளி 	 	

 அலைக்கும் அறப் பல புள்ளின் அமர் விரும்பி அமர்கின்றார் 		7.4.126
  

3874       விரவு காதல் மீக்கூர மேவும் நாள்கள் பல செல்லக் 	 	

 கரவில் ஈகைக் கேரளனார் தங்கள் கடல் சூழ் மலை நாட்டுப் 	 	

 பரவையார் தம் கொழுநனார் தம்மைப் பணிந்து கொண்டு அணை 	 	

 இரவும் பகலும் தொழுது இரக்க இசைந்தார் அவரும் எழுந்து அருள 		7.4.127
  

3875     நங்கை பரவையார் உள்ளத்து இசைவால் நம்பி எழுந்து அருளத் 	 	

 திங்கள் முடியார் திரு அருளைப் பரவிச் சேரமான் பெருமாள் 	 	

 எங்கும் உள்ள அடியாருக்கு ஏற்ற பூசை செய்து அருளிப்  	

 பொங்கும் முயற்சி இருவரும் போய்ப் புக்கார் புனிதர் பூங்கோயில் 	7.4.128
  

3876      தம்பிரானைத் தொழுது அருளால் போந்து தொண்டர் சார்ந்து அணைய 	 	

 நம்பி ஆருரரும் சேரர் நன்னாட்டு அரசனார் ஆய 	 	

 பைம் பொன் மணி நீள் முடிக் கழறிற்றறிவார் தாமும் பயணம் உடன் 	 	

 செம்பொன் நீடு மதில் ஆரூர் தொழுது மேல் பால் செல்கின்றார் 	7.4.129
  

3877      பொன் பரப்பி மணிவரன்றி புனல் பரக்கும் காவேரித் 	 	

 தென் கரை போய்ச் சிவன் மகிழ்ந்த கோயில் பல சென்று இறைஞ்சி 	 	

 மின் பரப்பும் சடை அண்ணல் விரும்பும் திருக் கண்டியூர்  	

 அன்புருக்கும் சிந்தை உடன் பணிந்து புறத்து அணைந்தார்கள் 	7.4.130
  

3878       வட கரையில் திருவையாறு எதிர் தோன்ற மலர்க் கரங்கள்  	

 உடலுருக உள்ளுருக உச்சியின்மேல் குவித்து அருளிக் 	 	

 கடல் பரந்தது எனப் பெருகும் காவிரியைக் கடந்து ஏறித் 	 	

 தொடர்வு உடைய திருவடியை தொழுவதற்கு நினைவுற்றார் 	7.4.131
  

3879      ஐயாறு அதனைக் கண்டு தொழுது அருள ஆரூர் தமை நோக்கி 	 	

 செய்யாள் பிரியாச் சேரமான் பெருமாள் அருளிச் செய்கின்றார் 	 	

 மையார் கண்டர் மருவு திரு ஐயாறு இறைஞ்ச மனம் உருகி 	 	

 நையா நின்றது இவ்வாறு கடந்து பணிவோம் நாம் என்ன 	7.4.132
  

3880       ஆறு பெருகி இரு கரையும் பொருது விசும்பில் எழுவது போல் 	3880-1 	

 வேறு நாவாய் ஓடங்கள் மீது செல்லா வகை மிகைப்ப 	 	

 நீறு விளங்கும் திருமேனி நிறுத்தர் பாதம் பணிந்தன்பின் 	 	

 ஆறு நெறியாச் செலவுரியார் தரியாது அழைத்துப் பாடுவார் 7.4.133
  

3881   பரவும் பரிசு ஒன்று எடுத்து அருளிப் பாடும் திருப்பாட்டின் முடிவில் 	 	

 அரவம் புனைவார் தமை ஐயாறு உடைய அடிகளோ என்று  	

 விரவும் வேட்கை உடன் அழைத்து விளங்கும் பெருமைத் திருப்பதிகம் 	 	

 நிரவும் இசையில் வன்தொண்டர் நின்று தொழுது பாடுதலும் 	7.4.134
  

3882    மன்றில் நிறைந்து நடமாட வல்லார் தொல்லை ஐயாற்றில்  	

 கன்று தடை உண்டு எதிர் அழைக்க கதறிக் கனைக்கும் புனிற்றாப்போல்  	

 ஒன்றும் உணர்வால் சராசரங்கள் எல்லாம் கேட்க ஓலம் என 	 	

 நின்று மொழிந்தார் பொன்னி மா நதியும் நீங்கி நெறி காட்ட 	7.4.135
  

3883    விண்ணின் முட்டும் பெருக்காறு மேல்பால் பளிக்கு வெற்பு என்ன 	 	

 நண்ணி நிற்கக் கீழ்பால் நீர் வடிந்த நடுவு நல்லவழிப் 	 	

 பண்ணிக் குளிர்ந்த மணல் பரப்பக் கண்டதொண்டர் பயில் மாரி 	 	

 கண்ணில் பொழிந்து மயிர்ப் புளகம் கலக்கக் கை அஞ்சலி குவித்தார் 	7.4.136
  

3884     நம்பி பாதம் சேரமான் பெருமாள் பணிய நாவலூர் 	 	

 செம்பொன் முந்நூல் மணிமார்பர் சேரர் பெருமான் எதிர் வணங்கி 	 	

 உம்பர் நாதர் உமக்கு அளித்தது அன்றோ என்ன உடன் மகிழ்ந்து 	 	

 தம்பிரானைப் போற்றி இசைத்து தடம் காவேரி நடு அணைந்தார் 7.4.137
  

3885     செஞ்சொல் தமிழ் நாவலர் கோனும் சேரர் பிரானும் தம் பெருமான் 	 	

 எஞ்சல் இல்லா நிறை ஆற்றின் இடையே அளித்த மணல் வழியில் 	 	

 தஞ்சம் உடைய பரிசனமும் தாமும் ஏறித் தலைச்சென்று 	 	

 பஞ்ச நதி வாணரைப் பணிந்து விழுந்தார் எழுந்தார் பரவினார் 	7.4.138
  

3886     அங்கண் அரனார் கருணையினை ஆற்றாது ஆற்றித் திளைத்து இறைஞ்சித் 	 	

 தங்கள் பெருமான் திரு அருளால் தாழ்ந்து மீண்டும் தடம்பொன்னித் 	 	

 பொங்கு நதியின் முன் வந்த படியே நடுவு போந்து ஏறத் 	 	

 துங்க வரை போல் நின்ற நீர் துரந்து தொடரப் பெருகியதால் 	7.4.139
  

3887    ஆய செயலின் அதிசயத்தைக் கண்ட கரையில் ஐயாறு 	 	

 மேய பெருமான் அருள் போற்றி வீழ்ந்து தாழ்ந்து மேல்பால் போய்த் 	 	

 தூய மதிவாழ் சடையார் தம் பதிகள் பிறவும் தொழுது ஏத்திச் 	 	

 சேய கொங்க நாடு அணைந்தார் திருவாரூரர் சேரர் உடன் 7.4.140
  

3888    கொங்கு நாடு கடந்து போய்க் குலவு மலைநாட்டு எல்லையுற  	

 நங்கள் பெருமான் தோழனார் நம்பி தம்பிரான் தோழர்  	

 அங்கண் உடனே அணை எழுந்து அருளா நின்றார் எனும் விருப்பால்  	

 எங்கும் அந் நாட்டு உள்ளவர்கள் எல்லாம் எதிர்கொண்டு இன்புறுவர் 	7.4.141
  

3889  பதிகள் எங்கும் தோரணங்கள் பாங்கர் எங்கும் பூவனங்கள் 	 	

 வதிகள் எங்கும் குளிர் பந்தர் மனைகள் எங்கும் அகில் புகைக்கார்  	

 நதிகள் எங்கும் மலர்ப் பிறங்கல் ஞாங்கர் எங்கும் ஓங்குவன 	 	

 வீதிகள் எங்கும் முழவின் ஒலி நிலங்கள் எங்கும் பொலம் சுடர்ப்பூ 	7.4.142
  

3890   திசைகள் தோறும் வரும் பெருமை அமைச்சர் சேனைப் பெருவெள்ளம் 	 	

 குசை கொள் வாசி நிரை வெள்ளம் கும்ப யானை அணி வெள்ளம் 	 	

 மிசை கொள் பண்ணும் பிடிவெள்ளம் மேவும் சோற்று வெள்ளம் கண்டு 	 	

 அசைவில் இன்பப் பெருவெள்ளத்து அமர்ந்து கொடுங் கோளூர் அணைந்தார் 	7.4.143
  

3891     கொடுங்கோ ளூரின் மதில் வாயில் அணி கோடித்து மருகில் உடுத்து 	 	

 தொடுங்கோபுரங்கள் மாளிகைகள் குளிர் குளிர் சாலைகள் தெற்றி  	

 நெடுங்கோ நகர்கள் ஆடல் அரங்கு நிரந்த மணித் தாமம் கமுக  	

 விடுங்கோதைப் பூந் தாமங்கள் நிரைத்து வெவ்வேறு அலங்கரித்து 	7.4.144
  

3892      நகர மாந்தர் எதிர் கொள்ள நண்ணி எண்ணில் அரங்கு தொறும் 	 	

 மகர குழை மாதர்கள் பாடி ஆட மணி வீதியில் அணைவார் 	

 சிகர நெடும் மாளிகை அணையார் சென்று திருவஞ்சைக் களத்து  	

 நிகரில் தொண்டர் தமைக் கொண்டு புகுந்தார் உதியர் நெடுந்தகையார் 	7.4.145
  

3893     இறைவர் கோயில் மணி முன்றில் வலம் கொண்டு இறைஞ்சி எதிர்புக்கு 	 	

 நிறையும் காதல் உடன் வீழ்ந்து பணிந்து நேர் நின்று ஆரூரர் 	 	

 முறையில் விளம்பும் திருப்பதிகம் முடிப்பது கங்கை என்று எடுத்துப் 	 	

 பிறை கொள் முடியார் தமைப்பாடி பரவிப் பெருமாளுடன் தொழுதார் 	7.4.146
  

3894     தொழுது தினைத்துப் புறம் போந்து தோன்றப் பண்ணும் பிடிமேற்பார் 	 	

 முழுதும் ஏத்த நம்பியை முன் போற்றிப் பின்பு தாம் ஏறிப்  	

 பழுதில் மணிச் சாமரை வீசிப் பைம்பொன் மணி மாளிகையில் வரும் 	 	

 பொழுது மறுகில் இருபுடையும் மிடைந்தார் வாழ்த்திப் புகல்கின்றார் 	7.4.147
  

3895   நல்ல தோழர் நம் பெருமாள் தமக்கு நம்பி இவர் என்பார் 	 	

 எல்லை இல்லாத் தவம் முன்பு என் செய்தோம் இவரைத் தொழ என்பார் 	 	

 செல்வம் இனி என் பெறுவது நம் சிலம்பு நாட்டுக்கு என உரைப்பார் 	 	

 சொல்லும் தரமோ பெருமாள் செய் தொழிலைப் பாரீர் எனத் தொழுவார் 7.4.148
  

3896   பூவும் பொரியும் பொன் துகளும் பணிவார் பொருவில் இவர் 	 	

 மேவும் பொன்னித் திருநாடே புவிக்குத் திலதம் என வியப்பார்  	

 பாவும் துதிகள் எம் மருங்கும் பயில வந்து மாளிகையின்  	

 மாவும் களிறும் நெருங்கும் மணி வாயில் புகுந்து மருங்கு இழிந்தார் 	7.4.149
  

3897     கழறிற்றறியுந் திருவடியும் கலை நாவலர் தம் பெருமானாம் 	 	

 முழவில் பொலியும் திரு நெடுந்தோள் முனைவர் தம்மை உடன் கொண்டு  	

 விழவில் பொலியும் மாளிகையில் விளங்கு சிங்காசனத்தின் மிசை 	

 நிழல் திக்கு ஒளிரும் பூணாரை இருத்தித் தாமும் நேர் நின்று 	7.4.150




3898

 செம்பொன் கரக வாச நீர் தேவிமார்கள் எடுத்து ஏத்த 	 	

 அம்பொன் பாதம் தாம் விளக்கி அருளப் புகலும் ஆரூரர் 	 	

 தம்பொன் தாளை வாங்கி இது தகாது என்று அருளத் தரணியில் வீழ்ந்து 	 	

 எம் பெற்றிமையால் செய்தன இங்கு எல்லாம் இசைய வேண்டும் என 	7.4.151
  

3899   பெருமாள் வேண்ட எதிர் மறுக்க மாட்டார் அன்பில் பெரும் தகையார் 	 	

 திருமா நெடுந்தோள் உதியர் பிரான் செய்த எல்லாம் கண்டு இருந்தார் 	 	

 அருமானம் கொள் பூசனைகள் அடைவே எல்லாம் அளித்து அதன்பின் 	 	

 ஒருமா மதிவெண்குடை வேந்தர் உடனே அமுது செய்து வந்தார் 	7.4.152
  

3900   சேரர் உடனே திருவமுது செய்த பின்பு கை கோட்டி  	

 ஆரம் நறுமென் கலவை மான் மதச் சாந்து ஆடை அணிமணிப் பூண் 	 	

 ஈர விரை மென்மலர்ப் பணிகள் இனைய முதலாயின வருக்கம் 	 	

 சார எடுத்து வன் தொண்டர் சாத்தி மிகத் தமக்கு ஆக்கி 		7.4.153
  

 3901   பாடல் ஆடல் இன்னியங்கள் பயில்தல் முதலாம் பண்ணையினில் 	 	

 நீடும் இனிய விநோதங்கள் நெருங்கு காலம் தொறும் நிகழ 	 	

 மாடு விரைப்பூந்தருமணஞ்செய் ஆராமங்கள் வைகுவித்துக் 	 	

 கூட முனைப் பாடியார் கோவை கொண்டு மகிழ்ந்தார் கோதையார் 	7.4.154
  

3902    செண்டாடும் தொழில் மகிழ்வும் சிறு சோற்றுப் பெரும் சிறப்பும் 	 	

 வண்டாடும் மலர் வாவி மருவிய நீர் விளையாட்டும் 	 	

 தண்டாமும் மத கும்பத் தட மலைப்போர் சல மற்போர் 	 	

 கண்டாரா விருப்பு எய்தக் காவலனார் காதல் செய்நாள் 		7.4.155
  

3903   நாவலர் தம் பெருமானும் திருவாரூர் நகர் ஆளும்  	

 தேவர் பிரான் கழல் ஒரு நாள் மிக நினைந்த சிந்தையராய் 	 	

 ஆவியை ஆரூரானை மறக்கலுமாமே என்னும் 	 	

 மேவிய சொல் திருப்பதிகம் பாடியே வெருவுற்றார் 		7.4.156
  

3904   திருவாரூர் தனை நினைந்து சென்று தொழுவேன் என்று 	 	

 மரு ஆர்வத் தொண்டர் உடன் வழி கொண்டு செல்பொழுதில் 	 	

 ஒருவா நண் புள்ளுருக உடன் எழுந்து கை தொழுது 	 	

 பெருவான வரம்பனார் பிரிவு ஆற்றார் பின் செல்வார் 		7.4.157
  

3905   வன் தொண்டர் முன் எய்தி மனம் அழிந்த உணர்வினராய் 	 	

 இன்று உமது பிரிவு ஆற்றேன் என் செய்கேன் யான் என்ன 	 	

 ஒன்றுநீர் வருந்தாதே உமது பதியின் கண் இருந்து 	 	

 அன்றினார் முனை முருக்கி அரசு ஆளும் என மொழிந்தார் 		7.4.158
  

3906    ஆரூரர் மொழிந்து அருள அது கேட்ட அருள் சேரர் 	 	

 பாரோடு விசும்பு ஆட்சி எனக்கு உமது பாதமலர் 	 	

 தேரூரும் நெடும் வீதித் திருவாரூர்க்கு எழுந்து அருள  	

 நேரூரும் மனக் காதல் நீக்கவும் அஞ்சுவன் என்றார் 		7.4.159
  

3907   மன்னவனார் அது மொழிய வன்தொண்டர் எதிர் மொழிவார் 	 	

 என்னுயிருக்கு இன் உயிராம் எழில் ஆரூர்ப் பெருமானை  	

 வன்னெஞ்சக் கள்வனேன் மறந்து இரேன் மதி அணிந்தார் 	 	

 இன்னருளால் அரசளிப்பீர் நீர் இருப்பீர் என இறைஞ்ச 		7.4.160
  

3908   மற்றவரும் பணிந்து இசைந்தே மந்திரிகள் தமை அழைத்து 	 	

 பொற்பு நிறை தொல் நகரில் இற்றைக்கு முன்புகுந்த 	 	

 நற்பெரும் பண்டார நானா வருக்கம் ஆன வெலாம் 	 	

 பற்பலவாம் ஆளின் மிசை ஏற்றிவரப் பண்ணும் என 		7.4.161
  

3909    ஆங்கவரும் அன்று வரை ஆயம் ஆகிய தனங்கள் 	 	

 ஓங்கிய பொன் நவ மணிகள் ஒளிர் மணிப்பூண் துகில் வருக்கம் 	 	

 ஞாங்கர் நிறை விரையுறுப்பு வருக்கம் முதல் நலம் சிறப்பத் 	 	

 தாங்கு பொதி வினைஞர் மேல் தலம் மலியக் கொண்டு அணைந்தார் 		7.4.162
  

3910   மற்றவற்றின் பரப்பு எல்லாம் வன் தொண்டர் பரிசனத்தின் 	 	

 முற்படவே செலவு இட்டு முனைப்பாடித் திருநாடார் 	 	

 பொற் பதங்கள் பணிந்து அவரைத் தொழுது எடுத்துப் புணை அலங்கல் 	 	

 வெற்புயர் தோள் உறத் தழுவி விடை அளித்தார் வன்தொண்டர் 		7.4.163
  

3911   ஆரூரர் அவர் தமக்கு விடை அருளி அங்கு அன்று 	 	

 காரூரும் மலைநாடு கடந்து அருளிக் கல் சுரமும்  	

 நீரூரும் கான் யாரும் நெடும் கானும் பலகழிய 	 	

 சீரூரும் திருமுருன் பூண்டி வழிச்செல்கின்றார் 	7.4.164
  

3912  திரு முருகன் பூண்டி அயல் செல்கின்ற போழ்தின் கண்  	

 பொருவிடையார் நம்பிக்குத் தாமே பொன் கொடுப்பதலால்  	

 ஒருவர் கொடுப்பக் கொள்ள ஒண்ணாமைக்கு அதுவாங்கிப் 	 	

 பெருகருளால் தாம் கொடுக்கப் பெறுவதற்கோ அது அறியோம் 		7.4.165
  

3913     வென்றி மிகு பூதங்கள் வேடர் வடிவாய் சென்று 	 	

 வன்தொண்டர் பண்டாரம் கவர அருள் வைத்து அருள 	 	

 அன்றினார் புரம் எரித்தார் அருளால் வேட்டுவப் படையாய்ச் 	 	

 சென்று அவர் தாம் வரும் வழியில் இருபாலும் செயிர்த்து எழுந்து 	7.4.166
  

3914  வில் வாங்கி அலகம்பு விசை நாணில் சந்தித்துக் 	 	

 கொல்வோம் இங்கு இட்டுப்போம் எனக் கோபத்தால் குத்தி 	 	

 எல்லையில் பண்டாரம் எல்லாம் கவர்ந்து கொள இரிந்தோடி 	 	

 அல்லலுடன் பறியுண்டார் ஆரூரர் மருங்கு அணைந்தார் 	7.4.167
  

3915   ஆரூரர் தம்பால் அவ்வேடுவர் சென்று அணையாதே 	 	

 நீரூருஞ் செஞ்சடையார் அருளினால் நீங்க அவர் 	 	

 சேரூராம் திருமுருகன் பூண்டியினில் சென்று எய்திப் 	 	

 போரூரு மழவிடையார் கோயிலை நாடிப் புக்கார் 		7.4.168
  

3916   அங்கணர் தம் கோயிலினை அஞ்சலி கூப்பித் தொழுது 	 	

 மங்குலுற நீண்ட திருவாயிலினை வந்து இறைஞ்சிப் 	 	

 பொங்கு விருப்புடன் புக்கு வலம் கொண்டு புனித நதி 	 	

 திங்கள் முடிக்கு அணிந்தவர் தம் திருமுன்பு சென்று அணைந்தார் 		7.4.169
  

3917   உருகிய அன்பொடு கைகள் குவித்து விழுந்து உமைபாகம் 	 	

 மருவிய தம் பெருமான் முன் வன்தொண்டர் பாடினார்  	

 வெருவுறவேடுவர் பறிக்கும் வெஞ்சுரத்தில் எத்துக்கு இங்கு 	 	

 அருகு இருந்தீர் எனக்கு கொடுகு வெஞ்சிலை அஞ்சொற்பதிகம் 	7.4.170
  

3918   பாடியவர் பரவுதலும் பரம்பொருளாம் அவர் அருளால் 	 	

 வேடுவர் தாம் பறித்த பொருள் அவை எல்லாம் விண்ணெருங்க 	 	

 நீடு திரு வாயிலின் முன் குவித்திடலும் நேர் இறைஞ்சி 	 	

 ஆடும் அவர் திருவருளால் அப்படியே கைக் கொண்டார் 		7.4.171
  

3919   கைக்கொண்டு கொடுபோம் அக் கைவினைஞர் தமை ஏவி 	 	

 மைக் கொண்ட மிடற்றாரை வணங்கிப்போய்க் கொங்கு அன்று  	

 மெய்க் கொண்ட காலினால் விரைந்து ஏகி மென் கரும்பும் 	 	

 செய்க் கொண்ட சாலியுஞ்சூழ் திருவாரூர் சென்று அணைந்தார் 	7.4.172
  

3920   நாவலர் மன்னவர் அருளால் விடை கொண்ட நரபதியார் 	 	

 ஆவியின் ஒன்றா நண்பின் ஆரூரர் தமை நினைந்து 	 	

 மாவலரும் சோலை மா கோதையினில் மன்னிமலைப் 	 	

 பூவலயம் பொது நீக்கி அரசு உரிமை புரிந்து இருந்தார் 	7.4.173
  

3921  இந் நிலைமை உதியர் பிரான் எம்பிரான் வன்தொண்டர் 	 	

 பொன்னி வளநாடு அகன்று மாகோதையினில் மேல் புகுந்து 	 	

 மன்னு திருக் கயிலை யினில் மத வரைமேல் எழுந்து அருள 	 	

 முன்னர் வயப்பரி உகைக்கும் திருத்தொழில் பின்மொழிகின்றாம் 	7.4.174
  

3922  மலை மலிந்த திருநாட்டு மன்னவனார் மா கடல் போல் 	

 சிலை மலிந்த கொடித் தானைச் சேரலனார் கழல் போற்றி 	 	

 நிலை மலிந்த மணிமாடம் நீள் மறுகு நான் மறை சூழ் 	 	

 கலை மலிந்த புகழ்க் காழிக் கணநாதர் திறம் உரைப்பாம் 		7.4.175


திருச்சிற்றம்பலம்  

 7.5 கணநாத நாயனார் புராணம்  (3923 - 3929) 


திருச்சிற்றம்பலம் 



3923

 ஆழி மாநிலத்து அகிலம் ஈன்று அளித்தவள் திருமுலை அமுதுண்ட 	

 வாழி ஞான சம்பந்தர் வந்து அருளிய வளப்பினது அளப்பு இல்லா 	

 ஊழி மாகடல் வெள்ளத்து மிதந்து உலகினுக்கு ஒரு முதலாய் 		

 காழி மா நகர் திரு மறையவர் குலக் காவலர் கணநாதர்   7.5.1
  

3924  ஆய அன்பர் தாம் அணிமதில் சண்பையின் அமர் பெரும் திருத்தோணி 		

 நாயனார்க்கு நல் திருப்பணியாயின நாளும் அன்பொடு செய்து 	

 மேய அத் திருத் தொண்டினில் விளங்குவார் விரும்பி வந்து அணைவார்க்குத் 		

 தூய கைத் திருத் தொண்டினில் அவர் தமைத் துறை தொறும் பயில்விப்பார் 	 7.5.2
  

3925  நல்ல நந்தவனப் பணி செய்பவர் நறுந்துணர் மலர் கொய்வோர் 		

 பல் பணித் தொடை புனைபவர் கொணர் திரு மஞ்சனப் பணிக்கு உள்ளோர் 	

 அல்லும் நன் பகலும் திரு அலகிட்டு திரு மெழுக்கு அமைப்போர்	

 எல்லையில் விளக்கு எரிப்பவர் திரு முறை எழுதுவோர் வாசிப்போர் 	 7.5.3
  

3926  இனைய பஃதிருப் பணிகளில் அணைந்தவர்க்கு ஏற்ற அத் திருத்தொண்டின் 	

 வினை விளங்கிட வேண்டிய குறை எலாம் முடித்து மேவிடச் செய்தே 		

 அனைய அத்திறம் புரிதலில் தொண்டரை ஆக்கி அன்புறு வாய்மை 		

 மனை அறம் புரிந்து அடியவர்க்கு இன்பு உற வழிபடும் தொழில் மிக்கார் 	 7.5.4
  

3927  இப் பெரும் சிறப்பு எய்திய தொண்டர் தாம் ஏறு சீர் வளர் காழி 		

 மெய்ப் பெரும் திரு ஞான போனகர் கழல் மேவிய விருப்பாலே 	

 முப் பெரும் பொழுது அர்ச்சனை வழிபாடு மூளும் அன்பொடு நாளும் 		

 ஒப்பில் காதல் கூர் உளங்களி சிறந்திட ஒழுகினார் வழுவாமல் 	 7.5.5
  

3928  ஆன தொண்டினில் அமர்ந்த பேர் அன்பரும் அகல் இடத்தினில் என்றும் 		

 ஞானம் உண்டவர் புண்டரீகக் கழல் அருச்சனை நலம் பெற்றுத் 		

 தூ நறும் கொன்றை முடியவர் சுடர் நெடும் கயிலை மால்வரை எய்தி 		

 மான நற்பெரும் கணங்களுக்கு நாதராம் வழித் தொண்டின் நிலை பெற்றார் 	 7.5.6
  

3929  உலகம் உய்ய நஞ்சுண்டவர் தொண்டினில் உறுதி மெய் உணர்வு எய்தி 		

 அலகில் தொண்டருக்கு அறிவு அளித்தவர் திறம் அவனியின் மிசை ஆக்கும் 		

 மலர் பெரும் புகழ்ப் புகலியில் வரும் கண நாதனார் கழல் வாழ்த்தி 	

 குலவு நீற்று வண் கூற்றுவனார் திறம் கொள்கையின் மொழிகின்றோம் 	 7.5.7


திருச்சிற்றம்பலம்  

 7.6 கூற்றுவ நாயனார் புராணம்   (3930 - 3938) 


திருச்சிற்றம்பலம் 



3930

 துன்னார் முளைகள் தோள் வலியால் வென்று சூலப் படையார் தம் 	 

 நன்னாமம் தம் திரு நாவில் நாளும் நவிலும் நலம் மிக்கார் 

 பன்னா஡ள் ஈசர் அடியார்தம் பாதம் பரவி பணிந்து ஏத்தி 	 

 முன்னாகிய நல் திருத் தொண்டின் முயன்றார் கனந்தை முதல்வனார் 	 7.6.1
  

3931  அருளின் வலியால் அரசு ஒதுங்க அவனி எல்லாம் அடிப் படுப்பார் 	 

 பொருளின் முடிவும் காண்பரிய வகையால் பொலிவித்து இகல் சிறக்க 	 

 மருளும் களிறு பாய் புரவி மணித்தேர் படைஞர் முதல் மாற்றார் 	 

 வெருளும் கருவி நான்கு நிறை வீரச் செருக்கின் மேலார்  7.6.2
  

3932  வென்றி வினையின் மீக்கூர வேந்தர் முனைகள் பல முருக்கிச்  

 சென்று தும்பைத் துறை முடித்தும் செருவில் வாகைத் திறம் கெழுமி 	 

 மன்றல் மாலை மிலைந்தவர் தம் வள நாடு எல்லாம் கவர்ந்து முடி  

 ஒன்றும் ஒழிய அரசர் திரு எல்லாம் உடையர் ஆனார்  7.6.3
  

3933  மல்லல் ஞாலம் புரக்கின்றார் மணி மா மவுலி புனைவதற்குத் 	 

 தில்லை வாழ் அந்தணர் தம்மை வேண்ட அவரும் செம்பியர் தம் 	 

 தொல்லை நீடும் குல முதலோர்க்கு அன்றி சூட்டோ ம் முடி என்று 	 

 நல்காராகிச் சேரலன் தன் மலை நாடு அணைய நண்ணுவார் 	 7.6.4
  

3934  ஒருமை உரிமைத் தில்லை வாழ் அந்தணர்கள் தம்மில் ஒரு குடியைப் 	 

 பெருமை முடியை அருமை புரி காவல் பேணும் படி இருத்தி 	 

 இருமை மரபும் தூயவர் தாம் சேரர் நாட்டில் எய்தியபின்  

 வரும் ஐ உறவால் மனம் தளர்ந்து மன்றுள் ஆடும் கழல் பணிவார்  7.6.5
  

3935  அற்றை நாளில் இரவின் கண் அடியேன் தனக்கு முடியாகப் 	 

 பெற்ற பேறு மலர் பாதம் பெறவே வேண்டும் எனப் பரவும் 	 

 பற்று விடாது துயில் வோர்க்குக் கனவில் பாத மலர் அளிக்க 	 

 உற்ற அருளால் அவை தாங்கி உலகம் எல்லாம் தனிப் புரந்தார்  7.6.6
  

3936  அம் பொன் நீடும் அம்பலத்துள் ஆரா அமுதத் திரு நடம் செய் 	 

 தம்பிரானார் புவியில் மகிழ கோயில் எல்லாம் தனித் தனியே 	 

 இம்பர் ஞாலம் களி கூர எய்தும் பெரும் பூசனை இயற்றி  

 உம்பர் மகிழ அரசு அளித்தே உமையாள் கணவன் அடிசேர்ந்தார் 	 7.6.7
  

3937  காதல் பெருமைத் தொண்டின் நிலைக் கடல் சூழ் வையம் காத்து அளித்துக் 	 

 கோதங்ககல முயல் களந்தைக் கூற்றனார் தம் கழல் வணங்கி 	 

 நாத மறை தந்து அளித்தாரை நடைநூல் பாவில் நவின்று ஏத்தும் 	 

 போதம் மருவிப் பொய் அடிமை இல்லாப் புலவர் செயல் புகல்வாம்  7.6.8
  

3938 சுந்தர மூர்த்தி சுவாமிகள் துதி
  தேனும் குழலும் பிழைத்த திரு மொழியாள் புலவி தீர்க்க மதி 	 

 தானும் பணியும் பகை தீர்க்கும் சடையார் தூது தரும் திருநாள் 	 

 கூனும் குருடும் தீர்த்து ஏவல் கொள்வார் குலவு மலர்ப் பாதம்    

 யானும் பரவித் தீர்க்கின்றேன் ஏழு பிறப்பின் முடங்குகூன்  7.6.9



திருச்சிற்றம்பலம் 
சருக்கம் 7 / வார்கொண்ட வனமுலையாள் சருக்கம் முற்றிற்று.

 

சருக்கம்  8  (பொய்யடிமை யில்லாத புலவர் சருக்கம் )  



8.1   பொய்யடிமை யில்லாத புலவர் புராணம் (3939 - 3941) 

8.2   புகழ்ச் சோழ நாயனார் புராணம்  (3942 .- 3982 )

8.3    நரசிங்க முனையரைய நாயனார் புராணம் (3983 - 3991)

8.4    அதிபத்த நாயனார் புராணம் (3992 - 4011  )

8.5     கலிக்கம்ப நாயனார் புராணம் (4012 - 4021 ) 

8.6   கலிய நாயனார் புராணம் (4022 - 4038 ) 

8.6   சத்தி நாயனார் புராணம்  (4039 - 4044) 

8.7   ஐயடிகள் காடவர்கோன் நாயனார் புராணம் (4045- 4054)
 


 8. 1 பொய்யடிமை யில்லாத புலவர் புராணம் (3939 - 3941)  


திருச்சிற்றம்பலம் 



3939

 செய்யுள் நிகழ் சொல் தெளிவும் செவ்விய நூல் பல நோக்கும் 	

 மெய் உணர்வின் பயன் இதுவே எனத் துணிந்து விளங்கி ஒளிர் 	

 மை அணியும் கண்டத்தார் மலர் அடிக்கே ஆளானார் 	

 பொய் அடிமை இல்லாத புலவர் எனப் புகழ் மிக்கார் 	8.1.1
  

3940    பொற்பு அமைந்த அரவாரும் புரிசடையார் தமை அல்லால் 	

 சொற்பதங்கள் வாய் திறவாத் தொண்டு நெறித் தலைநின்ற 	

 பெற்றியினில் மெய் அடிமை உடையாராம் பெரும் புலவர் 

 மற்றவர் தம் பெருமையார் அறிந்து உரைக்க வல்லார்கள் 8.1.2
  

3941    ஆங்கு அவர் தம் அடி இணைகள் தலை மேல் கொண்டு அவனி எலாம் 	

 தாங்கிய வெண்குடை வளவர் குலம் செய்த தவம் அனையார் 	

 ஓங்கி வளர் திருத்தொண்டின் உண்மை உணர் செயல் புரிந்த 	

 பூம் கழலார் புகழ்ச் சோழர் திருத்தொண்டு புகல்கின்றாம் 	8.1.3


திருச்சிற்றம்பலம்  

 8.2   புகழ்ச் சோழ நாயனார் புராணம்  (3942 .- 3982 ) 


திருச்சிற்றம்பலம் 



3942

  குலகிரியின் கொடுமுடிமேல் கொடி வேங்கைக் குறி எழுதி 	

 நிலவு தரு மதிக்குடைக் கீழ் நெடு நிலம் காத்து இனிது அளிக்கும் 	

 மலர் புகழ் வண் தமிழ்ச் சோழர் வளநாட்டு மாமூதூர் 	

 உலகில் வளர் அணிக்கெல்லாம் உள்ளும் உறையூராம் உறையூர் 	8.2.1
  

3943   அளவில் பெரும் புகழ் நகரம் அதனில் அணிமணி விளக்கும் 	

 இள வெயிலின் சுடர்படலை இரவு ஒழிய எறிப்பனவாய்க் 

 கிளர் ஒளி சேர் நெடு வானப் பேர் ஆற்றுக் கொடு கெழுவும் 	

 வளர் ஒளி மாளிகை நிரைகள் மருங்கு உடைய மறுகு எல்லாம் 	8.2.2
  

3944   நாக தலத்தும் பிலத்தும் நானிலத்தும் நலம் சிறந்த 	

 போகம் அனைத்தினுக்கும் உறுப்பாம் பொருவிறந்த வளத்தினவாய் 	

 மாக நிறைந்திட மலிந்த வரம்பில் பல பொருள் பிறங்கும் 	

 ஆகரம் ஒத்து அளவில் ஆவண வீதிகள் எல்லாம் 		8.2.3
  

3945   பார் நனைய மதம் பொழிந்து பனி விசும்பு கொள முழங்கும் 	

 போர் முக வெம் கறை அடியும் புடையினம் என்று அடையவரும் 	

 சோர் மழையின் விடு மதத்துச் சுடரு நெடுமின் ஓடைக் 	

 கார் முகிலும் பல தெரியா களிற்று நிரைகள் எல்லாம் 		8.2.4
  

3946  படுமணியும் பரிச் செருக்கும் ஒலி கிளரப் பயில் புரவி 	

 நெடு நிரை முன் புல்லுண் வாய் நீர்த் தரங்க நுரை நிவப்ப 

 விடு சுடர் மெய் உறை அடுக்கல் முகில் படிய விளங்குதலால் 	

 தொடு கடல்கள் அனைய பல துரங்க சாலைகள் எல்லாம் 	8.2.5
  

3947   துளைக்கை ஐராவதக் களிறும் துரங்க அரசும் திருவும் 	

 விளைத்த அமுதும் தருவும் விழுமணியும் கொடுபோத 	

 உளைத்த கடல் இவற்று ஒன்று பெற வேண்டி உம்பரூர் 	

 வளைத்தது போன்று உளது அங்கண் மதில் சூழ்ந்த மலரக் கிடங்கு 	8.2.6
  

3948   கார் ஏறும் கோபுரங்கள் கதிர் ஏறும் மலர்ச் சோலை 	

 தேர் ஏறும் அணி வீதி திசை ஏறும் வசையில் அணி 	

 வார் ஏறும் முலை மடவார் மருங்கு ஏறும் மலர்க்கணை ஒண் 	

 பார் ஏறும் புகழ் உறந்தைப் பதியின் வளம் பகர் அரிதால் 	8.2.7
  

3949   அந் நகரில் பார் அளிக்கும் அடல் அரசர் ஆகின்றார் 	

 மன்னும் திருத் தில்லை நகர் மணி வீதி அணி விளங்கும் 	

 சென்னி நீடு அனபாயன் திருக்குலத்து வழி முதல்வோர் 	

 பொன்னி நதிப் புரவலனார் புகழ் சோழர் எனப் பொலிவார் 	8.2.8
  

3950  ஒரு குடைக் கீழ் மண்மகளை உரிமையினில் மணம் புணர்ந்து 	

 பருவரைத் தோள் வென்றியினால் பார் மன்னர் பணி கேட்ப 	

 திருமலர்த்தும் பேருலகும் செங்கோலின் முறை நிற்ப 	

 அருமறைச் சைவம் தழைப்ப அரசு அளிக்கும் அந்நாளில் 		8.2.9
  

3951   பிறை வளரும் செம் சடையார் பேணும் சிவ ஆலயம் எல்லாம் 	

 நிறை பெரும் பூசனை விளங்க நீடு திருத்தொண்டர் தமைக் 	

 குறை இரந்து வேண்டுவன குறிப்பின் வழி கொடுத்து அருளி 

 முறை புரிந்து திருநீற்று முதல் நெறியே பாலிப் பார் 		8.2.10
  

3952   அங்கண் இனிது உறையும் நாள் அரசு இறைஞ்ச வீற்று இருந்து 	

 கொங்கரொடு குட புலத்துக் கோ மன்னர் திறை கொணரத் 	

 தங்கள் குல மரபின் முதல் தனி நகராம் கருவூரில் 

 மங்கல நாள் அரசு உரிமைச் சுற்றம் உடன் வந்து அணைந்தார் 		8.2.11
  

3953   வந்து மணி மதில் கருவூர் மருங்கு அணைவார் வானவர் சூழ் 	

 இந்திரன் வந்து அமரர் புரி எய்துவான் என எய்தி 	

 சிந்தை களி கூர்ந்து அரனார் மகிழ் திரு ஆன்நிலைக் கோயில் 	

 முந்துற வந்து இறைஞ்சி மொய் ஒளி மாளிகை புகுந்தார் 		8.2.12
  

3954   மாளிகை முன் அத்தாணி மண்டபத்தின் மணிபுனை பொன் 	

 கோளரி ஆசனத்து இருந்து குட புல மன்னவர் கொணர்ந்த 	

 ஒளி நெடும் களிற்றின் அணி உலப்பில் பரி துலைக் கனகம் 	

 நீளிடைவில் விலகு மணி முதல் நிறையும் திறை கண்டார் 	8.2.13
  

3955   திறை கொணர்ந்த அரசர்க்குச் செயல் உரிமைத் தொழில் அருளி 

 முறை புரியும் தனித் திகரி முறைநில்லா முரண் அரசர் 	

 உறை அரணம் உளவாகில் தெரிந்து உரைப்பீர் என உணர்வு 	

 நிறை மதி நீடு அமைச்சர்க்கு மொழிந்து அருளி நிகழும் நாள் 		8.2.14
  

3956   சென்று சிவகாமியார் கொணர் திருப்பள்ளித் தாமம் 	

 அன்று சிதறும் களிற்றை அற எறிந்து பாகரையும் 	

 கொன்ற எறி பத்தர் எதிர் எனையும் கொன்று அருளும் என 	

 வென்றி வடிவாள் கொடுத்துத் திருத்தொண்டில் மிகச் சிறந்தார் 		8.2.15
  

3957    விளங்கு திரு மதிக் குடைக்கீழ் வீற்று இருந்து பார் அளிக்கும் 	

 துளங்கொளி நீள் முடியார்க்குத் தொன் முறைமை நெறி அமைச்சர் 	

 அளந்த திறை முறை கொணரா அரசன் உளன் ஒருவன் என 	

 உளம் கொள்ளும் வகை உரைப்ப உறுவியப் பால் முறுவலிப்பார் 		8.2.16
  

3958  ஆங்கவன் யார் என்று அருள அதிகன் அவன் அணித்தாக 	

 ஓங்கு எயில் சூழ் மலை அரணத்துள் உறைவான் என உரைப்ப 	

 ஈங்கு நுமக்கு எதிர் நிற்கும் அரண் உளதோ படை எழுந்த 	

 பாங்கரணம் துகளாகப் பற்று அறுப்பீர் எனப் பகர்ந்தார் 	8.2.17
  

3959   அடல் வளவர் ஆணையினால் அமைச்சர்களும் புறம் போந்து 	

 கடல் அனைய நெடும் படையைக் கைவகுத்து மேல் செல்வார் 	

 படர் வனமும் நெடும் கிரியும் பயில் அரணும் பொடி ஆக 	

 மிடல் உடை நால் கருவியுற வெஞ்சமரம் மிக விளைத்தார் 	8.2.18
  

3960  வளவனார் பெரும் சேனை வஞ்சி மலர் மிலைந்து ஏற 	

 அளவில் அரண் அக்குறும்பில் அதிகர் கோன் அடல் படையும் 	

 உளம் நிறை வெம் சினம் திருகி உயர் காஞ்சி மிலைந்து ஏறக் 

 கிளர் கடல்கள் இரண்டு என்ன இருபடையும் கிடைத்தனவால் <	8.2.19
  

3961  கயமொடு கயம் எதிர் குத்தின 	

 அயமுடன் அயமுனை முட்டின 	

 வயவரும் வயவரும் உற்றனர்

 வியனமர் வியல் இடம் மிக்கதே 		8.2.20
  

3962  மலையொடு மலைகள் மலைந்தென 	

 அலை மத அருவி கொழிப்பொடு 

 சிலையினர் விசையின் மிசைத் தெரு 	

 கொலை மதக் கரிகொலை உற்றவே 		8.2.21
  

3963  சூறை மாருதம் ஒத்து எதிர் 	 

 ஏறு பாய் பரி வித்தகர் 	

 வேறு வேறு தலைப் பெய்து 	

 சீறி ஆவி செகுத்தனர் 		8.2.22
  

3964  மண்டு போரின் மலைப்பவர் 	

 துண்டம் ஆயிட உற்று எதிர் 

 கண்டர் ஆவி கழித்தனர் 	

 உண்ட சோறு கழிக்கவே 	8.2.23
  

3965  வீடினார் உடலில் பொழி 	

 நீடுவார் குருதிப் புனல் 	

 ஓடும் யாறென ஒத்தது 	

 கோடு போல்வ பிணக் குவை 	8.2.24
  

3966  வானிலாவு கருங்கொடி 	

 மேனிலாவு பருந்து இனம் 	

 ஏனை நீள் கழுகின் குலம் 

 ஆன ஊணொடு எழுந்தவே 		8.2.25
  

3967  வரிவில் கதை சக்கரம் உற்கரம் வாள் 	

 சுரிகைப் படை சத்திகழுக் கடைவேல் 	

 எரி முத்தலை கப்பணமெற் பயில் கோல் 	

 முரி உற்றன உற்றன மொய்க் களமே 	8.2.26
  

3968  வடிவேல் அதிகன் படைமாள வரைக் 	

 கடிசூழ் அரணக் கணவாய் நிரவிக் 	

 கொடி மா மதில் நீடு குறும் பொறையூர் 	

 முடி நேரியனார் படை முற்றியதே 		8.2.27
  

3969  முற்றும் பொரு சேனை முனை தலையில் 	

 கற்றிண் புரிசைப் பதி கட்டு அழியப் 	 

 பற்றும் துறை நொச்சிப் பரிந்து உடையச் 	

 சுற்றும் படை வீரர் துணித்தனரே 	8.2.28
  

3970  மாறுற்ற விறல் படை வாள் அதிகன் 	

 நூறுற்ற பெரும்படை நூழில் படப் 

 பாறுற்ற எயில் பதி பற்று அற விட்டு 	

 ஏறுற்றனன் ஓடி இருஞ் சுரமே 		8.2.29
  

3971 அதிகன் படை போர் பொருதற்றதலை 	

 பொதியின் குவை எண்ணில போயின பின் 	

 நிதியின் குவை மங்கையர் நீள் பரிமா 	

 எதிரும் கரி பற்றினர் எண்ணிலரே 		8.2.30
  

3972  அரண் முற்றி எறிந்த அமைச்சர்கள் தாம் 	

 இரணத் தொழில் விட்டு எயில் சூழ் கருவூர் 	

 முரண் உற்ற சிறப்பொடு முன்னினர் நீள் 	

 தரணித் தலைவன் கழல் சார் உறவே 		8.2.31
  

3973 மன்னும் கருவூர் நகர் வாயிலின் வாய் 	

 முன் வந்த கரும் தலை மொய் குவைதான் 	

 மின்னும் சுடர் மா முடிவேல் வளவன் 	

 தன் முன்பு கொணர்ந்தனர் தானை உளோர் 	8.2.32
  

3974  மண்ணுக்கு உயிராம் எனும் மன்னவனார் 	

 எண்ணில் பெருகும் தலை யாவையினும் 	

 நண்ணிக் கொணரும் தலை ஒன்றின் அடுக் 	

 கண்ணுற்றது ஓர் புன் சடை கண்டனரே 		8.2.33
  

3975 கண்ட பொழுதே நடுங்கி மனம் கலங்கிக் கைதொழுது 	

 கொண்ட பெரும் பயத்துடனும் குறித்து எதிர் சென்று அது கொணர்ந்த 	

 திண்டிறலோன் கைத் தலையில் சடை தெரியப் பார்த்து அருளி 	

 புண்டரிகத் திருக்கண்ணீர் பொழிந்து இழியப் புரவலனார் 	8.2.34
  

3976 முரசுடைத்திண் படை கொடு போய் முதல் அமைச்சர் முனை முருக்கி 	

 உரை சிறக்கும் புகழ்வென்றி ஒன்று ஒழிய ஒன்றாமல் 	

 திரை சரிந்த கடல் உலகில் திருநீற்றின் நெறி புரந்துயான் 	

 அரசு அளித்தபடி சால அழகி! தென அழிந்து அயர்வார் 		8.2.35
  

3977 தார் தாங்கிக் கடன் முடித்த சடைதாங்கும் சடை முடையார் 	

 நீர் தாங்கும் சடைப் பெருமான் நெறிதாம் கண்டவரானார் 	

 சீர் தாங்கும் இவர் வேணிச் சிரம் தாங்கி வரக் கண்டும் 	

 பார் தாங்க இருந்தேனோ பழிதாங்குவேன் என்றார் 	8.2.36
  

3978 என்று அருளிச் செய்து அருளி இதற்கு இசையும் படி துணிவார் 	

 நின்ற நெறி அமைச்சர்க்கு நீள் நிலம் காத்து அரசு அளித்து 	

 மன்றில் நடம் புரிவார் தம் வழித் தொண்டின் வழி நிற்ப 	

 வென்றி முடி என் குமரன்தனைப் புனைவீர் என விதித்தார் 		8.2.37
  

3979 அம்மாற்றம் கேட்டு அழியும் அமைச்சரையும் இடர் அதற்றிக் 	

 கை மாற்றும் செயல்தாமே கடனாற்றும் கருத்து உடையார் 	

 செம்மார்க்கம் தலை நின்று செந்தீ முன் வளர்ப்பித்துப் 	

 பொய்ம்மாற்றும் திருநீற்றுப் புனை கோலத்தினில் பொலிந்தார் 		8.2.38
  

3980 கண்ட சடைச் சிரத்தினையோர் கனகமணி கலத்து ஏந்தி 	

 கொண்டு திருமுடித் தாங்கிக் குலவும் எரிவலம் கொள்வார் 

 அண்டர் பிரான் திரு நாமத்து அஞ்சு எழுத்தும் எடுத்து ஓதி 	

 மண்டு தழல் பிழம்பின் இடை மகிழ்ந்து அருளி உள் புக்கார் 	8.2.39
  

3981 புக்க பொழுது அலர் மாரி புவி நிறையப் பொழிந்து இழிய 

 மிக்க பெரு மங்கல தூரியம் விசும்பின் முழக்கு எடுப்ப 	

 செக்கர் நெடும் சடை முடியார் சிலம்பு அலம்பு சேவடியின் 	

 அக்கருணைத் திருநிழல் கீழ் ஆராமை அமர்ந்திருந்தார் 		8.2.40
  

3982 முரசங் கொள் கடல் தானை மூவேந்தர் தங்களின் முன் 

 பிரசம் கொள் நறுந்தொடையல் புகழ்ச் சோழர் பெருமையினைப் 

 பரசும் குற்றேவலினால் அவர் பாதம் பணிந்து ஏத்தி 	

 நரசிங்க முனையர் திறம் நாம் அறிந்தபடி உரைப்பாம் 		8.2.41


திருச்சிற்றம்பலம்  

 8.3   நரசிங்க முனையரைய நாயனார் புராணம் (3983 .- 3991 ) 


திருச்சிற்றம்பலம் 



3983

  கோடாத நெறி விளக்கும் குலமரபின் அரசு அளித்து 

 மாடாக மணி கண்டர் திருநீறே மனம் கொள்வார் 	

 தேடாத பெருவளத்தில் சிறந்த திருமுனைப் பாடி 	

 நாடாளும் காவலனார் நரசிங்க முனையரையர் 	8.3.1
  

3984 இம்முனையர் பெருந்தகையார் இருந்து அரசு புரந்து போய்த் 	

 தெம் முனைகள் பல கடந்து தீங்கு நெறிப் பாங்கு அகல 	

 மும்முனை நீள் இலைச் சூல முதல் படையார் தொண்டுபுரி 	

 அம் முனைவர் அடி அடைவே அரும் பெரும் பேரு என அடைவார் 	8.3.2
  

3985 சின விடையார் கோயில் தொறுந் திருச் செல்வம் பெருக்குநெறி 	

 யனஇடை ஆர் உயிர் துறக்க வரும் எனினும் அவை காத்து 	

 மனவிடை ஆமைத் தொடையல் அணிமார்பர் வழித்தொண்டு 	

 கனவிடை ஆகிலும் வழுவாக் கடன் ஆற்றிச் செல்கின்றார் 8.3.3
  

3986 ஆறு அணிந்த சடை முடியார்க்கு ஆதிரை நாள் தொறும் என்றும் 

 வேறு நிறை வழிபாடு விளக்கிய பூசனை மேவி 	

 நீறு அணியும் தொண்டர் அணைந்தார்க்கு எல்லாம் நிகழ் பசும் பொன் 	

 நூறு குறையாமல் அளித்து இன் அமுது நுகர்விப்பார் 	8.3.4
  

3987 ஆன செயல் முறை புரிவார் ஒரு திருவாதிரை நாளில் 

 மேன்மை நெறித் தொண்டர்க்கு விளங்கிய பொன் இடும் பொழுதில் 	

 மான நிலை அழிதன்மை வரும் காமக்குறி மலர்ந்த 	

 ஊனம் நிகழ் மேனியராய் ஒருவர் நீறு அணிந்து அணைந்தார் 	8.3.5
  

3988   மற்று அவர் தம் வடிவு இருந்த படி கண்டு மருங்குள்ளார் 	

 உற்ற இகழ்ச்சியராகி ஒதுங்குவார் தமைக் கண்டு 	

 கொற்றவனார் எதிர் சென்று கைகுவித்துக் கொடு போந்தப் 	

 பெற்றியினார் தமை மிகவும் கொண்டாடிப் பேணுவார் 	8.3.6
  

3989   சீலம் இலரே எனினும் திருநீறு சேர்ந்தாரை 	

 ஞாலம் இகழ்ந்த அருநரகம் நண்ணாமல் எண்ணுவார் 	

 பாலணைந்தார் தமக்கு அளித்தபடி இரட்டிப் பொன் கொடுத்து 	

 மேலவரைத் தொழுது இனிய மொழி விளம்பி விடை கொடுத்தார் 8.3.7
  

3990 இவ்வகையே திருத் தொண்டின் அருமை நெறி எந்நாளும் 	

 செவ்விய அன்பினில் ஆற்றித் திருந்திய சிந்தையர் ஆகிப் 	

 பை வளர் வாள் அரவு அணிந்தார் பாதமலர் நிழல் சோர்ந்து 	

 மெய் வகைய வழி அன்பின் மீளாத நிலை பெற்றார் 	8.3.8
  

3991 விட நாகம் அணிந்த பிரான் மெய்த்தொண்டு விளைந்த நிலை 	

 உடனாகும் நரசிங்க முனையர் பிரான் கழல் ஏத்தித் 	

 தடநாகம் மதம் சொரியத் தனம் சொரியும் கலம் சேரும் 	

 கடனாகை அதிபத்தர் கடனாகைக் கவின் உரைப்பாம் 	8.3.9


திருச்சிற்றம்பலம்  

 8.4   அதிபத்த நாயனார் புராணம் (3992.- 4011 ) 


திருச்சிற்றம்பலம் 



3992 

 மன்னி நீடிய செங்கதிரவன் வழி மரபின் 		

 தொன்மையாம் முதல் சோழர் தம் திருக்குலத்து உரிமைப் 		

 பொன்னி நாடு எனும் கற்பகப் பூங்கொடி மலர் போல் 		

 நன்மை சான்றது நாகப் பட்டினத் திரு நகரம் 	8.4.1
  

3993   தாம நித்திலக் கோவைகள் சரிந்திடச் சரிந்த 		

 தேமலர்க் குழல் மாதர் பந்து ஆடும் தெற்றிகள் சூழ் 		

 காமர் பொற் சுடர் மாளிகைக் கரும் கடல் முகந்த 		

 மாமுகில் குலம் மலை என ஏறுவ மருங்கு 	8.4.2
  

3994   பெருமையில் செறி பேரொலி பிறங்கலின் நிறைந்து 		  

 திருமகட்கு வாழ் சேர் இடம் ஆதலில் யாவும் 		  

 தருதலின் கடல் தன்னினும் பெரிது எனத் திரை போல் 	  

 கரி பரித் தொகை மணி துகில் சொரிவதாம் கலத்தால் 	8.4.3
  

3995   நீடு தொல் புகழ் நிலம் பதினெட்டினும் நிறைந்த 		  

 பீடு தங்கிய பல பொருள் மாந்தர்கள் பெருகிக் 		  

 கோடி நீள் தனக் குடியுடன் குவலயம் காணும் 		  

 ஆடி மண்டலம் போல்வது அவ்வணி கிளர் மூதூர் 		8.4.4
  

3996   அந்நெடும் திரு நகர் மருங்கு அலை கடல் விளிம்பில் 		  

 பன்னெடும் திரை நுரை தவழ் பாங்கரின் ஞாங்கர் 	  

 மன்னும் தொன்மையின் வலை வளத்து உணவினில் மலிந்த 		  

 தன்மை வாழ்குடி மிடைந்தது தட நுளைப் பாடி 		8.4.5
  

3997     புயல் அளப்பன என வலை புறம்பு அணை குரம்பை 		  

 அயல் அளப்பன மீன் விலைப் பசும் பொனின் அடுக்கல் 		  

 வியல் அளக்கரில் விடுந்திமில் வாழ்நர்கள் கொணர்ந்த 		  

 கயல் அளப்பன பரத்தியர் கரு நெடும் கண்கள் 		8.4.6
  

3998   உணங்கல் மீன் கவர் உறு நசைக் குருகு உடன் அணைந்த 		  

 கணம் கொள் ஓதிமம் கரும் சினைப் புன்னையங் கானல் 		  

 அணங்கு நுண்ணிடை நுளைச்சியர் அசை நடைக் கழிந்து 		  

 மணம் கொள் கொம்பரின் மருங்கு நின்று இழிய மருளும் 		8.4.7
  

3999   வலை நெடும் தொடர் வடம் புடை வலிப்பவர் ஒலியும் 		  

 விலை பகர்ந்து மீன் குவை கொடுப்பவர் விளி ஒலியும் 		  

 தலை சிறந்த வெள் வளை சொரிபவர் தழங்கு ஒலியும் 		  

 அலை நெடுங்கடல் அதிர் ஒலிக்கு எதிர் ஒலி அனைய 		8.4.8
  

4000   அனையதாகிய அந்நுளைப் பாடியில் அமர்ந்து 		  

 மனை வளம் பொலி நுளையர் தம் குலத்தினில் வந்தார் 		  

 புனை இளம் பிறை முடி அவர் அடித்தொண்டு புரியும் 		  

 வினை விளங்கிய அதி பத்தர் என நிகழ் மேலோர் 	8.4.9
  

4001   ஆங்கு அன்பர் தாம் நுளையர் தம் தலைவராய் அவர்கள் 		  

 ஏங்கு தெண் திரைக் கடல் இடைப் பலபட இயக்கிப் 		  

 பாங்கு சூழ்வலை வளைத்து மீன் படுத்து முன் குவிக்கும் 		  

 ஓங்கு பல் குவை உலப்பில உடையராய் உயர்வார் 		8.4.10
  

4002    முட்டில் மீன் கொலைத் தொழில் வளத்தவர் வலை முகந்து 		  

 பட்ட மீன்களில் ஒரு தலை மீன் படும் தோறும் 		  

 நட்டம் ஆடிய நம்பருக்கு என நளிர் முந்நீர்	  

 விட்டு வந்தனர் விடாத அன்பு உடன் என்றும் விருப்பால் 	8.4.11
  

4003   வாகு சேர் வலை நாள் ஒன்றில் மீன் ஒன்று வரினும் 		  

 ஏக நாயகர் தங்கழற் கென விடும் இயல்பால் 		  

 ஆகும் நாளில் அநேக நாள் அடுத்து ஒரு மீனே 		  

 மேக நீர் படி வேலையில் பட விட்டு வந்தார் 8.4.12
  

4004     மீன் விலைப் பெருகு உணவினில் மிகு பெரும் செல்வம் 		  

 தான் மறுத்தலின் உணவு இன்றி அரும் கிளை சாம்பும் 		  

 பான்மை பற்றியும் வருந்திலர் பட்ட மீன் ஒன்று 		  

 மான் மறிக் கரத்தவர் கழற்கு என விட்டு மகிழ்ந்தார் 8.4.13
  

4005   சால நாள் இப்படி வரத் தாம் உணவு அயர்த்து 		  

 கோல மேனியும் தளரவும் தம் தொழில் குறையாச் 	  

 சீலமே தலை நின்றவர் தம் திறம் தெரிந்தே 		  

 ஆலம் உண்டவர் தொண்டர் அன்பு எனும் அமுது உண்பார் 8.4.14
  

4006    ஆன நாள் ஒன்றில் அவ்வொரு மீனும் அங்கு ஒழித்துத் 		  

 தூ நிறப் பசும் கனக நல் சுடர் நவமணியால் 		  

 மீன் உறுப்பு உற அமைத்து உலகு அடங்கலும் விலையாம் 	  

 பான்மை அற்புதப் படியது ஒன்று இடுவலைப் படுத்தார் 	8.4.15
  

4007    வாங்கு நீள் வலை அலைகடல் கரையில் வந்து ஏற 		  

 ஓங்கு செஞ்சுடர் உதித்து என உலகெலாம் வியப்பத் 		  

 தாங்கு பேரொளி தழைத்திடக் காண்டலும் எடுத்துப் 		  

 பாங்கு நின்றவர் மீன் ஒன்று படுத்தனம் என்றார் 8.4.16
  

4008     என்று மற்று உளோர் இயம்பவும் ஏறு சீர்த் தொண்டர் 		  

 பொன் திரள் சுடர் நவமணி பொலிந்தமீன் உறுப்பால் 		  

 ஒன்றும் மற்றிது என்னை ஆள் உடையவர்க்கு ஆகும் 	  

 சென்று பொன் கழல் சேர்க எனத் திரை யொடும் திரிந்தார் 8.4.17
  

4009    அகில லோகமும் பொருள் முதற்றாம் எனும் அளவில் 	  

 புகலும் அப்பெரும் பற்றினைப் புரை அற எறிந்த 		  

 இகலில் மெய்த் திருத் தொண்டர்முன் இறைவர் தாம் விடைமேல் 		  

 முகில் விசும்பிடை அணைந்தார் பொழிந்தனர் முகைப்பூ 8.4.18
  

4010   பஞ்ச நாதமும் எழுந்தன அதிபத்தர் பணிந்தே 	  

 அஞ்சலிக் கரம் சிரம் மிசை அணைத்து நின்று அவரை 		  

 நஞ்சு வாண்மணி மிடற்று அவர் சிவலோகம் நண்ணித்து 		  

 அஞ்சிறப்புடை அடியர் பாங்கு உறத்தலை அளித்தார் 8.4.19
  

4011   தம் மறம் புரி மரபினில் தகும் பெருந் தொண்டு    	  

 மெய்ம்மையே புரி அதிபத்தர் விளங்கும் தாள் வணங்கி 		  

 மும்மையாகிய புவனங்கள் முறைமையில் போற்றும் 		  

 செம்மை நீதியார் கலிக்கம்பர் திருத்தொண்டு பகர்வாம் 	8.4.20


திருச்சிற்றம்பலம்  

 8.5   கலிக்கம்ப நாயனார் புராணம் (4012 - 4021 ) 


திருச்சிற்றம்பலம் 



4012  

  உரிமை ஒழுக்கம் தலை நின்ற உயர் தொல் மரபில் நீடு மனைத் 	

 தரும நெறியால் வாழ் குடிகள் தழைத்து வனரும் தன்மையதாய் 	

 வரும் மஞ்சு உறையும் மலர்ச் சோலை மருங்கு சூழ்ந்த வளம் புறவில் 		

 பெருமை உலகு பெற விளங்கும் மேல் பால் பெண்ணாகட மூதூர்   8.5.1
  

4013   மற்றப் பதியினிடை வாழும் வணிகர் குலத்து வந்து உதித்தார் 		

 கற்றைச் சடையார் கழற்காதலுடனே வளர்ந்த கருத்து உடையார் 		

 அற்றைக்கு அன்று தூங்கானை மாடத்து அமர்ந்தார் அடித்தொண்டு 		

 பற்றிப் பணி செய் கலிக்கம்பர் என்பார் மற்றோர் பற்று இல்லார் 	  8.5.2
  

4014   ஆன அன்பர் தாம் என்றும் அரனார் அன்பர்க்கு அமுது செய 		

 மேன்மை விளங்கு போனகமும் விரும்பு கறி நெய் தயிர் தீம் பால் 	

 தேனின் இனிய கனி கட்டி திருந்த அமுது செய்வித்தே 		

 ஏனை நிதியம் வேண்டுவன எல்லாம் இன்பமுற அளிப்பார் 	  8.5.3
  

4015   அன்ன வகையால் திருத்தொண்டு புரியுநாளில் அங்கு ஒரு நாள் 		

 மன்னும் மனையில் அமுது செய வந்த தொண்டர் தமை எல்லாம் 		

 தொன்மை முறையே அமுது செயத் தொடங்கு விப்பார் அவர் தம்மை 		

 முன்னர் அழைத்துத் திருவடிகள் எல்லாம் விளக்க முயல்கின்றார்   8.5.4
  

4016    திருந்து மனையார் மனை எல்லாம் திகழ விளக்கிப் போனகமும் 		

 பொருந்து சுவையில் கறி அமுதும் புனிதத் தண்ணீர் உடன் மற்றும் 		

 அருந்தும் இயல்பில் உள்ளனவும் அமைத்துக் கரக நீர் அளிக்க 	4016-3	

 விரும்பு கணவர் பெருந்தவத்தாள் எல்லாம் விளக்கும் பொழுதின் கண் 	  8.5.5
  

4017   முன்பு தமக்குப் பணி செய்யும் தமராய் ஏவல் முனிந்து போய் 		

 என்பும் அரவும் அணிந்த பிரான் அடியார் ஆகி அங்கு எய்தும் 	

 அன்பர் உடனே திருவேடம் தாங்கி அணைந்தார் ஒருவர் தாம் 		

 பின்பு வந்து தோன்ற அவர் பாதம் விளக்கும் பெரும் தகையார் 	  8.5.6
  

4018   கையால் அவர் தம் அடி பிடிக்கக் காதல் மனையார் முன்பு ஏவல் 	

 செய்யாது அகன்ற தமர் போலும் என்று தேரும் பொழுது மலர் 	

 மொய்யார் வாசக் கரக நீர் வார்க்க முட்ட முதல் தொண்டர் 		

 மையார் கூந்தல் மனையாரைப் பார்த்து மனத்துள் கருதுவார்   8.5.7
  

4019     வெறித்த கொன்றை முடியார் தம் அடியார் இவர் முன் மேவு நிலை 		

 குறித்து வெள்கி நீர் வாராது ஒழிந்தாள் என்று மனம் கொண்டு 		

 மறித்து நோக்கார் வடிவாளை வாங்கிக் கரகம் வாங்கிக் கை 		

 தறித்துக் கரக நீர் எடுத்துத் தாமே அவர் தாள் விளக்கினார் 	  8.5.8
  

4020   விளக்கி அமுது செய்வதற்கு வேண்டுவன தாமே செய்து 	

 துளக்கில் சிந்தை உடன் தொண்டர் தம்மை அமுது செய்வித்தார்	

 அளப்பில் பெருமை அவர் பின்னும் அடுத்த தொண்டின் வழி நின்று 		

 களத்தில் நஞ்சம் அணிந்து அவர் தாள்நிழல் கீழ் அடியாருடன் கலந்தார் 	  8.5.9
  

4021   ஓத மலிநீர் விடம் உண்டார் அடியார் என்றுணரா 	

 மாதரார் கை தடிந்த கலிக் கம்பர் மலர்ச் சேவடி வணங்கி 		

 பூத நாதர் திருத்தொண்டு புரிந்து புவனங்களில் பொலிந்த 		

 காதல் அன்பர் கலிநீதியார் தம் பெருமை கட்டுரைப்பாம்   8.5.10


திருச்சிற்றம்பலம்  

 8.6   கலிய நாயனார் புராணம் (4022 - 4038 ) 


திருச்சிற்றம்பலம் 



4022  

 பேருலகில் ஓங்கு புகழ்ப் பெரும் தொண்டை நன்னாட்டு 	

 நீருலவும் சடைக் கற்றை நிருத்தர் திருப்பதியாகும் 		

 காருலவும் மலர்ச் சோலைக் கன்னிமதில் புடை சூழ்ந்து 	

 தேருலவு நெடு வீதி சிறந்த திருஒற்றியூர் 	 8.6.1
  

4023  பீடு கெழும் பெரும் தெருவும் புத்தர் உடன் பீலி அமண் 	

 வேடம் உடையவர் பொருள் போல் ஆகாசவெளி மறைக்கும் 		

 ஆடு கொடி மணி நெடுமாளிகை நிரைகள் அலை கமுகின்	

 காடனைய கடல் படப்பை என விளங்கும் கவின் காட்டும்  8.6.2
  

4024   பன்னு திருப்பதிக இசைப் பாட்டு ஓவா மண்டபங்கள் 		

 அன்ன நடை மடவார்கள் ஆட்டு ஓவா அணி அரங்கு 		

 பன் முறை தூரியம் முழங்கு விழவு ஓவா பயில் வீதி	

 செம் நெல் அடிசில் பிறங்கல் உணவு ஓவா திருமடங்கள்  8.6.3
  

4025   கெழு மலர் மாதவி புன்னை கிளைஞாழல் தளை அவிழும் 		

 கொழு முகைய சண்பகங்கள் குளிர் செருந்தி வளர் கைதை 		

 முழு மணமே முந் நீரும் கமழ மலர் முருகு உயிர்க்கும் 		

 செழு நிலவின் துகள் அனைய மணல் பரப்பும் திருப்பரப்பு  8.6.4
  

4026     எயிலணையும் முகில் முழக்கும் எறிதிரை வேலையின் முழக்கும் 		

 பயில் தரு பல்லிய முழக்கும் முறை தெரியாப் பதி அதனுள் 		

 வெயில் அணி பல் மணி முதலாம் விழுப்பொருள் ஆவன விளக்கும் 		

 தயில வினைத் தொழில் மரபில் சக்கரப் பாடி தெருவு  8.6.5
  

4027     அக்குலத்தின் செய்தவத்தால் அவனி மிசை அவதரித்தார் 	

 மிக்க பெரும் செல்வத்து மீக்கூர விளங்கினார் 		

 தக்க புகழ்க் கலியனார் எனும் நாமம் தலை நின்றார் 		

 முக்கண் இறைவர்க்கு உரிமைத் திருத் தொண்டின் நெறி முயல்வார் 	 8.6.6
  

4028    எல்லையில் பல் கோடி தனத்து இறைவராய் இப்படித்தாம் 	

 செல்வ நெறிப் பயன் அறிந்து திருஒற்றியூர் அமர்ந்த   

 கொல்லை மழவிடையார் தம் கோயிலின் உள்ளும் புறம்பும் 		

 அல்லும் நெடும் பகலும் இடும் திருவிளக்கின் அணி விளைத்தார் 	 8.6.7
  

4029    எண்ணில் திரு விளக்கு நெடு நாள் எல்லாம் எரித்து வரப் 		

 புண்ணிய மெய்த் தொண்டர் செயல் புலப்படுப்பார் அருளாலே 	

 உண்ணிறையும் பெரும் செல்வம் உயர்த்தும் வினைச் செயல் ஓவி 		

 மண்ணில் அவர் இருவினை போல் மாண்ட மாட்சிமைத்தாக 	 8.6.8
  

4030    திருமலி செல்வத்துழனி தேய்ந்து அழிந்த பின்னையுந்தம் 		

 பெருமை நிலைத் திருப் பணியில் பேராத பேராளர் 		

 வருமரபில் உள்ளோர் பால் எண்ணெய் மாறிக் கொணர்ந்து 		

 தரும் இயல்பில் கூலியினால் தமது திருப்பணி செய்வார் 	 8.6.9
  

4031    வளம் உடையார் பால் எண்ணெய் கொடுபோய் மாறிக் கூலி 	

 கொள முயலும் செய்கையும் மற்று அவர் கொடாமையின் மாறத் 		

 தளருமனம் உடையவர் தாம் சக்கர எந்திரம் புரியும் 		

 களனில் வரும் பணி செய்து பெரும் கூலி காதலித்தார் 	 8.6.10
  

4032    செக்கு நிறை எள் ஆட்டிப் பதம் அறிந்து தில தயிலம் 		

 பக்கம் எழ மிக உழந்தும் பாண்டில் வரும் எருது உய்த்தும்	

 தக்க தொழில் பெறும் கூலி தாம் கொண்டு தாழாமை 	

 மிக்க திரு விளக்கு இட்டார் விழுத்தொண்டு விளக்கிட்டார்  8.6.11
  

4033    அப் பணியால் வரும் பேறு அவ் வினைஞர் பலர் உளராய் 		

 எப்பரிசும் கிடையாத வகை முட்ட இடர் உழந்தே 	

 ஒப்பில் மனை விற்று எரிக்கும் உறு பொருளும் மாண்ட அதன் பின் 		

 செப்பருஞ் சீர் மனையாரை விற்பதற்குத் தேடுவார்  8.6.12
  

4034    மனம் மகிழ்ந்து மனைவியார் தமைக் கொண்டு வள நகரில் 		

 தனம் அளிப்பார் தமை எங்கும் கிடையாமல் தளர்வு எய்தி 	

 சின விடையார் திருக் கோயில் திரு விளக்குப் பணிமுட்டக் 		

 கன வினும் முன்பு அறியாதார் கை அறவால் எய்தினார்  8.6.13
  

4035     பணி கொள்ளும் படம் பக்க நாயகர்தம் கோயிலினுள் 		

 அணி கொள்ளும் திருவிளக்குப் பணிமாறும் அமையத்தில்	

 மணி வண்ணச் சுடர் விளக்கு மாளில் யான் மாள்வன் எனத் 	 	

 துணிவுள்ளங் கொள நினைந்து அவ் வினை முடிக்கத் தொடங்குவார் 	 8.6.14
  

4036     திரு விளக்குத் திரி இட்டு அங்கு அகல் பரப்பிச் செயல் நிரம்ப 		

 ஒருவிய எண் ணெய்க்கு ஈடா உடல் உதிரம் கொடுநிறைக்கக் 		

 கருவியினால் மிடறு அரிய அக்கையைக் கண் நுதலார் 		

 பெருகு திருக் கருணையுடன் நேர்வந்து பிடித்து அருளி 	 8.6.15
  

4037    மற்றவர் தம் முன் ஆக மழ விடை மேல் எழுந்து அருள 	

 உற்றவூறு அது நீங்கி ஒளி விளங்க உச்சியின் மேல் 		

 பற்றிய அஞ்சலியினர் ஆய் நின்றவரைப் பரமர் தாம் 		

 பொற்புடைய சிவபுரியில் பொலிந்து இருக்க அருள் புரிந்தார் 	 8.6.16
  

4038    தேவர் பிரான் திருவிளக்குச் செயல் முட்ட மிடறு அரிந்து 		

 மே வரிய வினை முடித்தார் கழல் வணங்கி வியன் உலகில் 		

 யாவர் எனாது அரன் அடியார் தமை இகழ்ந்து பேசினரை 	

 நாவரியும் சத்தியார் திருத்தொண்டின் நலம் உரைப்பாம்  8.6.17


திருச்சிற்றம்பலம்  

 8.7   சத்தி நாயனார் புராணம் (4039- 4045 ) 


திருச்சிற்றம்பலம் 



4039 

  களமர் கட்ட கமலம் பொழிந்த தேன் 		

 குளம் நிறைப்பது கோல் ஒன்றில் எண் திசை 		

 அளவும் ஆணைச் சயத் தம்பம் நாட்டிய 		

 வளவர் காவிரி நாட்டு வரிஞ்சையூர் 	 8.7.1
  

4040     வரிஞ்சை ஊரினில் வாய்மை வேளாண் குலம் 	

 பெரும் சிறப்புப் பெறப் பிறப்பு எய்தினார் 		

 விரிஞ்சன் மால்முதல் விண்ணவர் எண்ணவும் 		

 அரும் சிலம்பு அணி சேவடிக்காள் செய்வார்  8.7.2
  

4041   அத்தர் ஆகிய அங்கணர் அன்பரை 		

 இத்தலத்தில் இகழ்ந்து இயம்பும் உரை 		

 வைத்த நாவை வலித்து அரி சத்தியால் 		

 சத்தியார் எனும் திருநாமமும் தாங்கினார் 	 8.7.3
  

4042   தீங்கு சொற்ற திருவிலர் நாவினை 		

 வாங்க வாங்கும் தண்டு ஆயத்தினால் வலித்து 		

 தாங்கு அயில் கத்தியால் அரிந்து அன்புடன் 		

 ஓங்கு சீர்த் தொண்டின் உயர்ந்தனர் 	 8.7.4
  

4043  அன்னதாகிய ஆண்மைத் திருப்பணி 		

 மன்னு பேருலகத்தில் வலி உடன்   

 பண்னெடும் பெருநாள் பரிவால் செய்து 		

 சென்னி ஆற்றினர் செந்நெறி ஆற்றினர் 	 8.7.5
  

4044     ஐயம் இன்றி அரிய திருப்பணி 		

 மெய்யினால் செய்த வீரத் திருத்தொண்டர் 		

 வையம் உய்ய மணிமன்றுள் ஆடுவார் 		

 செய்ய பாதத் திருநிழல் சேர்ந்தனர் 	 8.7.6
  

4045    நாயனார் தொண்டரை நலம் கூறலார் 	

 சாய நாவரி சத்தியார் தாள் பணிந்து 		

 ஆய மா தவத்து ஐயடிகள் எனும் 		

 தூய காடவர் தம் திறம் சொல்லுவாம் 	 8.7.7


திருச்சிற்றம்பலம்  

 8.8   ஐயடிகள் காடவர்கோன் நாயனார் புராணம் (4046- 4054 ) 


திருச்சிற்றம்பலம் 



4046 

  வைய நிகழ் பல்லவர் தம் குலமரபின் வழித்தோன்றி 	

 வெய்ய கலியும் பகையும் மிகை ஒழியும் வகை அடக்கிச் 

 செய்ய சடையார் சைவத் திரு நெறியால் அரசு அளிப்பார் 	

 ஐயடிகள் நீதியால் அடிப்படுத்தும் செங்கோலார் 	 8.8.1
  

4047     திருமலியும் புகழ் விளங்கச் சேணிலத்தில் எவ்வுயிரும் 	

 பெருமையுடன் இனிது அமரப் பிற புலங்கள் அடிப்படுத்துப் 	

 தருமநெறி தழைத்து ஓங்கத் தாரணிமேல் சைவமுடன் 	

 அருமறையின் துறை விளங்க அரசு அளிக்கும் அந்நாளில் 		 8.8.2
  

4048      மன்னவரும் பணி செய்ய வடநூல் தென்தமிழ் முதலாம் 	

 பன்னு கலைப் பணிசெய்யப் பார் அளிப்பார் அரசாட்சி 	

 இன்னல் என இகழ்ந்து அதனை எழில் குமரன் மேல் இழச்சி 	

 நன்மை நெறித் திருத்தொண்டு நயந்து அளிப்பார் ஆயினார் 		 8.8.3
  

4049     தொண்டுரிமை புரக்கின்றார் சூழ்வேலை உலகின் கண் 	

 அண்டர் பிரான் அமர்ந்து அருளும் ஆலயங்களான எலாம் 	

 கண்டிறைஞ்சித் திருத்தொண்டின் கடன் ஏற்ற பணி செய்த 	

 வண் தமிழின் மொழி வெண்பா ஓரொன்றா வழுத்துவார் 	 8.8.4
  

4050     பெருத்தெழு காதலினால் வணங்கிப் பெரும்பற்றத் தண்புலியூர்த் 

 திருச்சிற்றம் பலத்து ஆடல் புரிந்து அருளும் செய்ய சடை 	

 நிறுத்தனார் திருக்கூத்து நேர்ந்து இறைஞ்சி நெடுந்தகையார் 	

 விருப்பின் உடன் செந்தமிழின் வெண்பா மென் மலர் புனைந்தார் 		 8.8.5
  

4051   அவ்வகையால் அருள் பெற்று அங்கு அமர்ந்து சில நாள் வைகி 	

 இவ் உலகில் தம் பெருமான் கோயில்கள் எல்லாம் எய்திச் 

 செவ்விய அன்பொடு பணிந்து திருப்பணி ஏற்றன செய்தே 	

 எவ்வுலகும் புகழ்ந்து ஏத்தும் இன்தமிழ் வெண்பா மொழிந்தார் 		 8.8.6
  

4052   இந்நெறியால் அரன் அடியார் இன்பமுற இசைந்த பணி 	

 பன்னெடு நாள் ஆற்றியபின் பரமர் திருவடி நிழல் கீழ் 	

 மன்னு சிவலோகத்து வழி அன்பர் மருங்கு அணைந்தார்

 கன்னிமதில் சூழ் காஞ்சிக் காடவரை அடிகளார் 		 8.8.7
  

4053   பையரவ மணியாரம் அணிந்தார்க்குப் பாவணிந்த 	

 ஐயடிகள் காடவனார் அடி இணைத்தாமரை வணங்கிக் 	

 கையணிமான் மழு உடையார் கழல் பணி சிந்தனை உடைய 	

 செய்தவத்துக் கணம் புல்லர் திருத்தொண்டு விரித்து உரைப்பாம் 		 8.8.8
  

4054  சுந்தரமூர்த்தி சுவாமிகள் துதி  

உளத்தில் ஒரு துளக்கம் இலேம் உலகு உய்ய இருண்ட திருக் 	

 களத்தர் முது குன்றர் தரு கனகம் ஆற்றில் இட்டு 	

 வளத்தின் மலி ஏழ் உலகும் வணங்கு பெரும் திருவாரூர்க்

 குளத்தில் எடுத்தார் வினையின் குழிவாய் நின்று எனை எடுத்தார் 		 8.8.9


திருச்சிற்றம்பலம் 
 பொய்யடிமை யில்லாத புலவர் சருக்கம் முற்றிற்று.

 

சருக்கம்  9 ( கறைக் கண்டன் சருக்கம்  ) 


9.1   கணம்புல்ல நாயனார் புராணம் (4055-4062) 

9.2   காரிநாயனார் புராணம் (4063 - 4068 )

9.3    நின்ற சீர் நெடுமாற நாயனார் புராணம்(4069- 4078)

9.4    வாயிலார் நாயனார் புராணம்  (4079 - 4088 )

9.5  முனையடுவார் நாயனார் புராணம்  (4089 - 4095 )
 


 9. 1 கணம்புல்ல நாயனார் புராணம் (4055-4062)  


திருச்சிற்றம்பலம் 



4055

 திருக்கிளர் சீர் மாடங்கள் திருந்து பெருங்குடி நெருங்கி 	

 பெருக்கு வட வெள் ஆற்றுத் தென் கரைப்பால் பிறங்கு பொழில் 	

 வருக்கை நெடுஞ்சுளை பொழிதேன் மடு நிறைத்து வயல் விளைக்கும் 

 இருக்கு வேளூர் என்பது இவ் உலகில் விளங்கும் பதி 	9.1.1
  

4056    அப்பதியில் குடி முதல்வர்க்கு அதிபராய் அளவு இறந்த 	

 எப்பொருளும் முடிவு அறியா எய்து பெரும் செல்வத்தார் 	

 ஒப்பில் பெருங்குணத்தினால் உலகில் மேம்பட நிகழ்ந்தார் 	

 மெய் பொருளாவன ஈசர் கழல் என்னும் விருப்பு உடையார் 9.1.2
  

4057    தாவாத பெரும் செல்வம் தலை நின்ற பயன் இது என்று 	

 ஓவாத ஒளிவிளக்குச் சிவன் கோயிலலுள் எரித்து 	

 நா ஆரப் பரவுவார் நல்குரவு வந்து எய்தத் 	

 தேவதி தேவர்பிரான் திருத்தில்லை சென்று அடைந்தார் 9.1.3
  

4058    தில்லை நகர் மணி மன்றுள் ஆடுகின்ற சேவடிகள் 	

 அல்கிய அன்புடன் இறைஞ்சி அமர்கின்றார் புரம் எரித்த 

 வில்லியார் திருப் புலீச் சரத்தின் கண் விளக்கு எரிக்க 	

 இல்லிடை உள்ளன மாறி எரித்துவரும் அந்நாளில் 9.1.4
  

4059    ஆய செயல் மாண்டதற்பின் அயல் அவர் பால் இரப்பஞ்சி 	

 காய முயற்சியில் அரிந்த கணம் புல்லுக் கொடு வந்து 	

 மேய விலைக்குக் கொடுத்து விலைப் பொருளால் நெய்மாறித் 	

 தூயதிரு விளக்கு எரித்தார் துளக்கறு மெய்த் தொண்டனார் 	9.1.5
  

4060     இவ்வகையால் திருந்து விளக்கு எரித்து வர அங்கு ஒரு நாள் 	

 மெய் வருந்தி அரிந்து எடுத்துக் கொடுவந்து விற்கும்புல் 	

 எவ்விடத்தும் விலை போகாது ஒழியவும் இப்பணி ஒழியார் 	

 அவ்வரிபுல் வினைமாட்டி அணி விளக்காயிட எரிப்பார் 	9.1.6
  

4061    முன்பு திருவிளக்கு எரிக்கும் முறையாமம் குறையாமல் 	

 மென் புல்லும் விளக்கு எரிக்கப் போதாமை மெய்யான 	

 அன்பு புரிவார் அடுத்த விளக்குத் தம் திருமுடியை 	

 என்புருக மடுத்து எரித்தார் இருவினையின் தொடக்கு எரித்தார் 	9.1.7
  

4062  தங்கள் பிரான் திரு உள்ளம் செய்து தலைத் திருவிளக்குப் 	

 பொங்கிய அன்புடன் எரித்த பொருவில் திருத்தொண்டருக்கு 	

 மங்கலமாம் பெரும் கருணை வைத்து அருளச் சிவலோகத்து 	

 எங்கள் பிரான் கணம் புல்லர் இனிது இறைஞ்சி அமர்ந்திருந்தார் 9.1.8
  

4063  மூரியார் கலி உலகின் முடி இட்ட திருவிளக்குப் 	

 பேரியாறு அணிந்தாருக்கு எரித்தார் தம் கழல் பேணி 	

 வேரியார் மலர்ச் சோலை விளங்கு திருக்கடவூரில் 	

 காரியார் தாம் செய்த திருத்தொண்டு கட்டுரைப்பாம் 	9.1.9


திருச்சிற்றம்பலம்  

 9.2   காரிநாயனார் புராணம்  (4064 - 4068 ) 


திருச்சிற்றம்பலம் 



4064

 மறையாளர் திருக்கடவூர் வந்து உதித்து வண் தமிழின் 	

 துறை ஆன பயன் தெரிந்து சொல் விளங்கிப் பொருள் மறையக் 

 குறையாத தமிழ்க் கோவை தம் பெயரால் குலவும் வகை 	

 முறையாலே தொகுத்து அமைத்து மூவேந்தர் பால் பயில்வார்   9.2.1
  

4065  அங்கு அவர் தாம் மகிழும் வகை அடுத்தவுரை நயம் ஆக்கி 	

 கொங்கலர்தார் மன்னவர் பால் பெற்ற நிதிக் குவை கொண்டு 	

 வெம் கண் அராவொடு கிடந்து விளங்கும் இளம் பிறைச் சென்னிச் 

 சங்கரனார் இனிது அமரும் தானங்கள் பல சமைத்தார்  9.2.2
  

4066  யாவர்க்கும் மனம் உவக்கும் இன்ப மொழிப் பயன் இயம்பத் 	

 தேவர்க்கு முதல்தேவர் சீர் அடியார் எல்லார்க்கும் 	

 மேவுற்ற இருநிதியம் மிக அளித்து விடையவர்தம் 	

 காவுற்ற திருக்கயிலை மறவாத கருத்தினர் ஆய்  9.2.3
  

4067  ஏய்ந்த கடல் சூழ் உலகில் எங்கும் தம் இசை நிறுத்தி 	

 ஆய்ந்த உணர்வு இடை அறா அன்பினராய் அணி கங்கை 	

 தோய்ந்த நெடும் சடையார்தம் அருள் பெற்ற தொடர்பினால் 

 வாய்ந்த மனம் போலும் உடம்பும் வடகயிலை மலை சேர்ந்தார் 	 9.2.4
  

4068  வேரியார் மலர்க் கொன்றை வேணியார் அடிபேணும் 	

 காரியார் கழல் வணங்கி அவர் அளித்த கருணையினால் 	

 வாரியார் மதயானை வழுதியர் தம் மதி மரபில் 	

 சீரியார் நெடுமாறர் திருத்தொண்டு செப்புவாம் 	 9.2.5


திருச்சிற்றம்பலம்  

 9.3   நின்ற சீர் நெடுமாற நாயனார் புராணம் (4069 -  ) 


திருச்சிற்றம்பலம் 



4064

  தடுமாறும் நெறி அதனைத் தவம் என்று தம் உடலை 	

 அடுமாறு செய்து ஒழுகும் அமண் வலையில் அகப்பட்டு அடைந்த 	

 விடுமாறு தமிழ் விரகர் வினை மாறும் கழல் அடைந்த 	

 நெடுமாறனார் பெருமை உலகு ஏழும் நிகழ்ந்ததால் 	 9.3.1
  

4070    அந்நாளில் ஆளுடைய பிள்ளையார் அருளாலே 	

 தென்னாடு சிவம் பெருகச் செங்கோல் உய்த்து அறம் அளித்து 	

 சொன்னாம நெறிபோற்றிச் சுரர் நகர்க்கோன் தனைக் கொண்ட 	

 பொன்னாரம் அணி மார்பில் புரவலனார் பொலி கின்றார் 	 9.3.2
  

4071     ஆய அரசு அளிப்பார் பால் அமர் வேண்டி வந்து ஏற்ற 	

 சேய புலத் தெவ்வர் எதிர் நெல்வேலிச் செருக் களத்துப் 	

 பாய படைக் கடல் முடுகும் பரிமாவின் பெரு வெள்ளம் 	

 காயும் மதக் களிற்றின் நிரை பரப்பி அமர் நடக்கின்றார்  9.3.3
  

4072    எடுத்துடன்ற முனைஞாட்பின் இருபடையில் பொரு படைஞர் 	

 படுத்த நெடுங் கரித்துணியும் பாய் மாவின் அறு குறையும் 	

 அடுத்து அமர் செய் வய்வர் கரும் தலையும் மலையும் அலை செந்நீர் 	

 மடுத்த கடல் மீளவும் தாம் வடிவேல் வாங்கிடப் பெருக  9.3.4
  

4073     வயப்பரியின் களிப்பு ஒலியும் மறவர் படைக்கல ஒலியும்

 கயப் பொருப்பின் முழக்கு ஒலியும் கலந்து எழு பல்லிய ஒலியும் 	

 வியக்குமுகக் கடை நாளின் மேக முழக்கு என மீளச் 	

 சயத்தொடர் வல்லியும் இன்று தாம் விடுக்கும் படி தயங்க 	 9.3.5
  

4074    தீயுமிழும் படை வழங்கும் செருக்களத்து முருக்கும் உடல் 	

 தோயும் நெடும் குறுதி மடுக் குளித்து நிணம் துய்த்து ஆடி 	

 போய பருவம் பணிகொள் பூதங்களே அன்றிப் 

 பேயும் அரும் பணி செய்ய உணவு அளித்தது எனப் பிறங்க 	 9.3.6
  

4075    இனைய கடுஞ் சமர் விளைய இகலுழந்த பறந்தலையில் 	

 பனை நெடுங்கை மதயானைப் பஞ்சவனார் படைக் குடைந்து 	

 முனை அழிந்த வடபுலத்து முதல் மன்னர் படைசரியப் 

 புனையும் நறும் தொடை வாகை பூழியர் வேம்புடன் புனைந்து 	 9.3.7
  

4076     வளவர் பிரான் திருமகளார் மங்கையருக்கு அரசியார் 	

 களப மணி முலை திளைக்கும் தடமார்பில் கவுரியனார் 	

 இளவள வெண் பிறை அணிந்தார்க்கு ஏற்ற திருத்தொண்டு எல்லாம் 	

 அளவில் புகழ் பெற விளங்கி அருள் பெருக அரசு அளித்தார் 	 9.3.8
  

4077    திரை செய் கடல் உலகின் கண் திருநீற்றின் நெறி விளங்க 	

 உரைசெய் பெரும்புகழ் விளக்கி ஓங்கு நெடு மாறனார் 	

 அரசு உரிமை நெடும் காலம் அளித்து இறைவர் அருளாலே 	

 பரசு பெரும் சிவலோகத்தில் இன் புற்று பணிந்து இருந்தார் 	 9.3.9
  

4078     பொன் மதில் சூழ் புகலி காவலர் அடிக்கீழ்ப் புனிதராந் 

 தென்மதுரை மாறனார் செம் கமலக் கழல் வணங்கிப் 	

 பன்மணிகள் திரை ஓதம் பரப்பு நெடும் கடல் படப்பைத் 	

 தொல் மயிலை வாயிலார் திருத்தொண்டின் நிலைதொழுவாம் 	 9.3.10


திருச்சிற்றம்பலம்  

 9.4   வாயிலார் நாயனார் புராணம்  (4079 -  ) 


திருச்சிற்றம்பலம் 



4079

  சொல் விளங்கு சீர்த் தொண்டைநல் நாட்டின் இடை 	

 மல்லல் நீடிய வாய்மை வளம்பதி 	

 பல்பெரும் குடி நீடு பரம்பரைச் 	

 செல்வம் மல்கு திருமயிலா புரி 		 9.4.1
  

4080    நீடு வேலை தன் பால் நிதி வைத்திடத் 	

 தேடும் அப்பெரும் சேம வைப்பாம் என 	

 ஆடு பூங்கொடி மாளிகை அப்பதி 	

 மாடு தள்ளும் மரக்கலச் செப்பினால் 		 9.4.2
  

4081    காலம் சொரிந்த கரிக்கருங்கன்று முத்து 	

 அலம்பு முந்நீர் படிந்து அணை மேகமும் 

 நலம் கொள் மேதி நல் நாகும் தெரிக்க ஒணா 	

 சிலம்பு தெண்திரைக் கானலின் சேண் எலாம் 		 9.4.3
  

4082     தவள மாளிகைச் சாலை மருங்கு இறைத் 	

 துவள் பதாகை நுழைந்து அணை தூமதி 

 பவள வாய் மடவார் முகம் பார்த்து அஞ்சி 	

 உவளகம் சேர்ந்து ஒதுங்குவது ஒக்குமால் 	 9.4.4
  

4083     வீதி எங்கும் விழா அணிக் காளையர் 	

 தூது இயங்கும் சுரும்பு அணி தோகையர் 	

 ஓதி எங்கும் ஒழியா அணிநிதி 	

 பூதி எங்கும் புனை மணிமாடங்கள் 		 9.4.5
  

4084    மன்னு சீர் மயிலைத் திரு மாநகர்த் 	

 தொன்மை நீடிய சூத்திரத் தொல் குல 	

 நன்மை சான்ற நலம் பெறத் தோன்றினார் 	

 தன்மை வாயிலார் என்னும் தபோதனர் 	 9.4.6
  

4085    வாயிலார் என நீடிய மாக்குடித் 	

 தூய மா மரபின் முதல் தோன்றியே 	

 நயனார் திருத்தொண்டின் நயப்புறு 	

 மேய காதல் விருப்பின் விளங்குவார் 	 9.4.7
  

4086    மறவாமையான் அமைத்த மனக்கோயிலுள் இருத்தி 	

 உறவாதிதனை உணரும் ஒளி விளக்குச் சுடர் ஏற்றி 	

 இறவாத ஆனந்தம் எனும் திருமஞ்சனம் ஆட்டி 	

 அறவாணர்க்கு அன்பு என்னும் அமுது அமைத்து அர்ச்சனை செய்வார் 		 9.4.8
  

4087    அகம் மலர்ந்த அர்ச்சனையில் அண்ணலார் தமை நாளும் 	

 நிகழ வரும் அன்பினால் நிறை வழிபாடு ஒழியாமே 

 திகழ நெடுநாள் செய்து சிவபெருமான் அடிநிழல் கீழ்ப் 	

 புகல் அமைத்துத் தொழுது இருந்தார் புண்ணிய மெய்த் தொண்டனார் 	 9.4.9
  

4088    நீராருஞ் சடையாரை நீடுமன ஆலயத்துள் 	

 ஆராத அன்பினால் அருச்சனை செய்து அடியவர்பால் 	

 பேராத நெறி பெற்ற பெருந் தகையார் தமைப்போற்றிச்

 சீர் ஆரும் திரு நீடூர் முனையடுவார் திறம் உரைப்பாம் 		 9.4.10


திருச்சிற்றம்பலம்  

 9.5   முனையடுவார் நாயனார் புராணம்  (4089-  4095) 


திருச்சிற்றம்பலம் 



4089

  மாறு கடிந்து மண்காத்த வளவர் பொன்னித் திரு நாட்டு 

 நாறு விரைப்பூஞ் சோலைகளின் நனைவாய் திறந்து பொழி செழுந்தேன் 	

 ஆறு பெருகி வெள்ளம் இடும் அள்ளல் வயலின் மள்ளர் உழும் 	

 சேறு நறுவாசம் கமழும் செல்வ நீடூர் திருநீடூர்  9.5.1
  

4090    விளங்கும் வண்மை மிக்குள்ள வேளாண் தலைமைக்குடி முதல்வர் 	

 களம் கொள் மிடற்றுக் கண் நுதலார் கழலில் செறிந்த காதல் மிகும் 	

 உளம் கொள் திருத்தொண்டு உரிமையினில் உள்ளார் நள்ளார் முனை எறிந்த 

 வளம் கொண்டு இறைவர் அடியார்க்கு மாறாது அளிக்கும் வாய்மையார் 	9.5.2
  

4091    மாற்றார்க்கு அமரில் அழிந்துள்ளோர் வந்து தம்பால் மா நிதியம் 	

 ஆற்றும் பரிசு பேசினால் அதன் நடுவு நிலை வைத்து 	

 கூற்றும் ஒதுங்கும் ஆள்வினையால் கூலி ஏற்றுச் சென்று எறிந்து 	

 போற்றும் வென்றி கொண்டு இசைந்த பொன்னும் கொண்டு மன்னுவார் 	9.5.3
  

4092    இன்ன வகையால் பெற்ற நிதி எல்லாம் ஈசன் அடியார்கள் 	

 சொன்ன சொன்ன படி நிரம்பக் கொடுத்துத் தூய போனகமும் 	

 கன்னல் நறு நெய் கறி தயிர் பால் கனியுள்ளுறுத்த கலந்து அளித்து 	

 மன்னும் அன்பின் நெறி பிறழா வழித் தொண்டு ஆற்றி வைகினார் 	9.5.4
  

4093    மற்றிந் நிலை பல்நெடு நாள் வையம் நிகழச் செய்து வழி 	

 உற்ற அன்பின் செந்நெறியால் உமையாள் கணவன் திருஅருளால் 	

 பெற்ற சிவலோகத்து அமர்ந்து பிரியா உரிமை மருவினார் 	

 முற்ற உழந்த முனை அடுவார் என்னும் நாமம் முன்னுடையார் 	9.5.5
  

4094    யாவர் எனினும் இகல் எறிந்தே ஈசன் அடியார் தமக்கு இன்பம் 

 மேவ அளிக்கும் முனை அடுவார் விரைப் பூம் கமலக் கழல் வணங்கி 	

 தேவர் பெருமான் சைவநெறி விளங்கச் செம்கோல் முறை புரியும் 	

 காவல் பூண்ட கழற் சிங்கர் தொண்டின் நிலைமை கட்டுரைப்பாம் 9.5.6
  

4095    சுந்தரமூர்த்தி சுவாமிகள் துதி

செறிவுண்டு என்று திருத்தொண்டில் சிந்தை செல்லும் பயனுக்கும் 

 குறியுண்டு ஒன்றாகிலும் குறை ஒன்று இல்லோம் நிறை கருணையினால் 	

 வெறியுண் சோலைத் திருமுருகன் பூண்டி வேடர் வழிபறிக்க 	

 பறியுண்டவர் எம்பழவினை வேர் பறிப்பார் என்னும் பற்றாலே 	9.5.7
  

திருச்சிற்றம்பலம் 

 கறைக் கண்டன் சருக்கம் முற்றிற்று.

 சருக்கம்  10 ( கடல் சூழ்ந்த சருக்கம்  ) 


10.1   கழற்சிங்க நாயனார் புராணம்  (4096- 4107) 

10.2   இடங்கழி நாயனார் புராணம்   (4108 - 4119 )

10.3    செருத்துணை நாயனார் புராணம்   (4120-4126)

10.4    புகழ்த்துணை நாயனார் புராணம் (4127 -4133   )

10.5  கோட்புலி நாயனார் புராணம்    (4134 -4146 )
 


10. 1 கழற்சிங்க நாயனார் புராணம் (4096- 4108)  


திருச்சிற்றம்பலம் 



4096

  படிமிசை நிகழ்ந்த தொல்லைப் பல்லவர் குலத்து வந்தார் 	

 கடிமதில் மூன்றும் செற்ற கங்கைவார் சடையார் செய்ய 	

 அடிமலர் அன்றி வேறு ஒன்று அறிவினில் குறியா நீர்மைக் 	

 கொடி நெடுந் தானை மன்னர் கோக் கழற்சிங்கர் என்பார்  10.1.1
  

4097    கடவார் குரிச்஢லாராங் கழல் பெருஞ் சிங்கனார் தாம் 	

 ஆடக மேரு வில்லார் அருளினால் அமரில் சென்று

 கூடலர் முனைகள் சாய வடபுலம் கவர்ந்து கொண்டு 	

 நாடற நெறியில் வைக நல் நெறி வளர்க்கும் நாளில் 	 10.1.2
  

4098   குவலயத்து அரனார் மேவும் கோயில்கள் பலவும் சென்று 	

 தவலரும் அன்பில் தாழ்ந்து தக்க மெய்த் தொண்டு செய்வார் 

 சிவபுரி என்ன மன்னும் தென் திருவாரூர் எய்திப் 	

 பவம் அறுத்தாட் கொள் வார்தம் கோயில் உள் பணிய புக்கார்  10.1.3
  

4099    அரசியல் ஆயத் தோடும் அங்கணர் கோயில் உள்ளால் 	

 முரசுடைத்தானை மன்னர் முதல்வரை வணங்கும் போதில்

 விரை செறிமலர் மென் கூந்தல் உரிமை மெல் இயலார் தம் உள் 	

 உரை சிறந்து உயர்ந்த பட்டத்து ஒருதனித் தேவி மேவி 	 10.1.4
  

4100   கோயிலை வலம் கொண்டு அங்கண் குலவிய பெருமை எல்லாம் 	

 சாயல் மா மயிலே போல் வாள் தனித் தனி கண்டு வந்து 	

 தூய மென் பள்ளித் தாமம் தொடுக்கு மண்டபத்தின் பாங்கர் 	

 மேயதோர் புதுப்பூ அங்கு விழுந்தது ஒன்று எடுத்து மோந்தாள் 	 10.1.5
  

4101   புதுமலர் மோந்த போதில் செருத்துணைப் புனிதத் தொண்டர் 

 இதுமலர் திருமுற்றத்துள் எடுத்து மோந்தனளாம் என்று 	

 கதும் என ஓடிச்சென்று கருவி கைக் கொண்டு பற்றி 	

 மதுமலர் திருவொப்பாள் தன் மூக்கினைப் பிடித்து வார்ந்தார்  10.1.6
  

4102   வார்ந்து இழி குருதி சோர மலர்க் கருங்குழலும் சோரச் 	

 சோர்ந்து வீழ்ந்து அரற்றும் தோகை மயில் எனத் துளங்கி மண்ணில் 	

 சேர்ந்து அயர்ந்து உரிமைத் தேவி புலம்பிடச் செம்பொன் புற்றுள் 	

 ஆர்ந்த பேர் ஒளியைக் கும்பிட்டு அரசரும் அணைய வந்தார்  10.1.7
  

4103  வந்து அணைவுற்ற மன்னர் மலர்ந்த கற்பகத்தின் வாசப் 	

 பைந்தளிர்ப் பூங்கொம்பு ஒன்று பார்மிசை வீழ்ந்தது என்ன 	

 நொந்து அழிந்து அரற்றுவாளை நோக்கி இவ்வண்டத்து உள்ளோர் 	

 இந்த வெவ்வினை அஞ்சாதே யார் செய்தார் என்னும் எல்லை 	 10.1.8
  

4104   அந்நிலை அணைய வந்து செருத்துணையாராம் அன்பர் 	

 முன் உறு நிலைமை அங்குப் புகுந்தது மொழிந்தபோது 	

 மன்னரும் அவரை நோக்கி மற்று இதற்குத் தண்டம் 	

 தன்னை அவ்வடைவே அன்றோ தடிந்திடத் தகுவது என்று 	 10.1.9
  

4105   கட்டிய உடைவாள் தன்னை உருவி அக்கமழ் வாசப்பூத் 	

 தொட்டு முன் எடுத்த கையாம் முன்படத் துணிப்பது என்று 	

 பட்டமும் அணிந்து காதல் பயில் பெரும் தேவியான 	

 மட்டவிழ் குழலாள் செம்கை வளை ஒடும் துணித்தார் அன்றே 	 10.1.10
  

4106    ஒரு தனித் தேவி செங்கை உடைவாளால் துணித்த போது 	

 பெருகிய தொண்டர் ஆர்ப்பின் பிறங்குஒலி புலி மேல் பொங்க 	

 இரு விசும்பு அடைய ஓங்கும் இமையவர் ஆர்ப்பும் விம்மி 	

 மருவிய தெய்வ வாச மலர் மழை பொழிந்தது அன்றே 	 10.1.11
  

4107   அரிய அத் திருத் தொண்டு ஆற்றும் அரசனார் அளவில் காலம் 

 மருவிய உரிமை தாங்கி மால் அயன் அரியார் மன்னும் 	

 திரு அருள் சிறப்பினாலே செய்ய சே அடியின் நீழல் 	

 பெருகிய உரிமை ஆகும் பேரருள் எய்தினாரே 	 10.1.12
  

4108   வையகம் நிகழ்க் காதல் மாதேவி தனது செய்ய 	

 கையினைத் தடிந்த சிங்கர் கழல் இணை தொழுது போற்றி 	

 எய்திய பெருமை அன்பர் இடம் கழியார் என்று ஏத்தும் 

 மெய்யருள் உடைய தொண்டர் செய்வினை விளம்பல் உற்றாம் 	 10.1.13


திருச்சிற்றம்பலம்  

 10.2   இடங்கழி நாயனார் புராணம் (4109 - 4119) 


திருச்சிற்றம்பலம் 



4109

 எழுந்திரை மா கடல் ஆடை இரு நிலமா மகள் மார்பில் 	

 அழுந்து பட எழுதும் இலைத் தொழில் தொய்யில் அணியினவாம் 	

 செழுந்தளிரின் புடை மறைந்த பெடை களிப்பத் தேமாவின் 	

 கொழுந் துணர் கோதிக் கொண்டு குயில் நாடு கோனாநாடு    10.2.1
  

4110    முருகுறு செங்கமல மதுமலர் துதைந்த மொய் அளிகள் 	

 பருகுறு தெண் திரை வாவிப் பயில் பெடையோடு இரை அருந்தி 	

 வருகுறு தண் துளி வாடை மறைய மாதவிச் சூழல் 	

 குருகுறங்கும் கோனாட்டுக் கொடி நகரம் கொடும்பாளூர் 	    10.2.2
  

4111    அந் நகரத்தினில் இருக்கும் வேளிர் குலத்து அரசு அளித்து 	

 மன்னிய பொன் அம்பலத்து மணி முகட்டில் பாக்கொங்கின் 	

 பன்னு துலைப் பசும் பொன்னால் பயில் பிழம்பாம் மிசை அணிந்த 	

 பொன் நெடும் தோள் ஆதித்தன் புகழ் மரபில் குடி முதலோர்     10.2.3
  

4112    இடங்கழியார் என உலகில் ஏறு பெரு நாமத்தார் 	

 அடங்கலர் முப்புரம் எரித்தார் அடித்தொண்டின் நெறி அன்றி 	

 முடங்கு நெறி கனவினிலும் உன்னாதார் எந்நாளும் 	

 தொடர்ந்த பெரும் காதலினால் தொண்டர் வேண்டிய செய்வார் 	    10.2.4
  

4113     சைவ நெறி வைதிகத்தின் தரும நெறியொடும் தழைப்ப 	

 மை வளரும் திருமிடற்றார் மன்னிய கோயில்கள் எங்கும் 	

 மெய் வழிபாட்டு அர்ச்சனைகள் விதிவழிமேல் மேல் விளங்க 	

 மொய் வளர் வண் புகழ் பெருக முறை புரியும் அந்நாளில்     10.2.5
  

4114     சங்கரன் தன் அடியாருக்கு அமுது அளிக்கும் தவம் உடையார் 	

 அங்கு ஒருவர் அடியவருக்கு அமுது ஒரு நாள் ஆக்க உடன் 

 எங்கும் ஒரு செயல் காணாது எய்திய செய்தொழில் முட்டப் 	

 பொங்கி எழும் பெரு விருப்பால் புரியும் வினை தெரியாது 	    10.2.6
  

4115      அரசர் அவர் பண்டாரத்து அந்நாட்டின் நெல் கூட்டின் 	

 நிரை செறிந்த புரிபலவா நிலைக் கொட்ட காரத்தில் 	

 புரை செறி நள்ளிருளின் கண் புக்கு முகந்து எடுப்பவரை 	

 முரசு எறி காவலர் கண்டு பிடித்து அரசன் முன் கொணர்ந்தார் 	    10.2.7
  

4116    மெய்த்தவரைக் கண்டு இருக்கும் வேல் மன்னர் வினவுதலும் 	

 அத்தன் அடியாரை யான் அமுது செய்விப்பது முட்ட 	

 இத் தகைமை செய்தேன் என்று இயம்புதலும் மிக இரங்கிப் 	

 பத்தரை விட்டு இவர் அன்றோ பண்டாரம் எனக்கு என்பார்     10.2.8
  

4117    நிறை அழிந்த உள்ளத்தால் நெல் பண்டாரமும் அன்றிக் 	

 குறைவு இல் நிதிப் பண்டாரம் ஆன எலாம் கொள்ளை முகந்து 

 இறைவன் அடியார் கவர்ந்து கொள்க என எம்மருங்கும் 

 பறையறைப் பண்ணுவித்தார் படைத்த நிதிப்பயன் கொள்வார் 	    10.2.9
  

4118    எண்ணில் பெரும் பண்டாரம் ஈசன் அடியார் கொள்ள 	

 உள் நிறைந்த அன்பினால் உறு கொள்ளை மிக ஊட்டித் 	

 தண் அளியால் நெடும் காலம் திருநீற்றின் நெறி தழைப்ப 	

 மண்ணில் அருள் புரிந்து இறைவர் மலர் அடியின் நிழல் சேர்ந்தார்     10.2.10
  

4119    மை தழையும் மணி மிடற்றார் வழித்தொண்டின் வழிபாட்டில் 

 எய்து பெரும் சிறப்பு உடைய இடங்கழியார் கழல் வணங்கி 	

 மெய் தருவார் நெறி அன்றி வேறு ஒன்றும் மேல் அறியாச் 	

 செய்தவராம் செருத்துணையார் திருத்தொண்டின் செயல் மொழிவாம் 	    10.2.11


திருச்சிற்றம்பலம்  

 10.3  செருத்துணை நாயனார் புராணம்    (4120 - 4126) 


திருச்சிற்றம்பலம் 



4120

 உள்ளும் புறம்பும் குலமரபின் ஒழுக்கம் வழுக்கா ஒருமை நெறி 	

 கொள்ளும் இயல்பில் குடி முதலோர் மலிந்த செல்வக் குலபதியாம் 	

 தெள்ளும் திரைகள் மதகு தொறும் சேலும் கயலும் செழுமணியும் 	

 தள்ளும் பொன்னி நீர் நாட்டு மருக நாட்டுத் தஞ்சாவூர் 	    10.3.1
  

4121     சீரின் விளங்கும் அப்பதியில் திருந்து வேளாண் குடி முதல்வர் 

 நீரின் மலிந்த செய்ய சடை நீற்றர் கூற்றின் நெஞ்சு இடித்த 	

 வேரி மலர்ந்த பூங்கழல் சூழ் மெய் அன்பு உடைய சைவர் எனப் 

 பாரில் நிகழ்ந்த செருத் துணையார் பரவும் தொண்டின் நெறி நின்றார் 	    10.3.2
  

4122     ஆன அன்பர் திருவாரூர் ஆழித் தேர்வித்தகர் கோயில் 	

 ஞான முனிவர் இமையவர்கள் நெருங்கு நலம் சேர் முன்றிலினுள் 

 மான நிலவு திருப்பணிகள் செய்து காலங்களின் வணங்கிக் 	

 கூனல் இளவெண் பிறைமுடியார் தொண்டு பொலியக் குலவு நாள்     10.3.3
  

4123       உலகு நிகழ்ந்த பல்லவர் கோச் சிங்கர் உரிமைப் பெருந்தேவி 	

 நிலவு திருப்பூ மண்டபத்து மருங்கு நீங்கிக் கிடந்தது ஒரு 	

 மலரை எடுத்து மோந்ததற்கு வந்து பொறாமை வழித் தொண்டர் 

 இலகு சுடர்வாய்க் கருவி எடுத்து எழுந்த வேகத்தால் எய்தி     10.3.4
  

4124     கடிது முற்றி மற்றவள் தன் கருமென் கூந்தல் பிடித்து ஈர்த்து 	

 படியில் வீழ்த்தி மணிமூக்கைப் பற்றி பரமர் செய்ய சடை 

 முடியில் ஏறும் திருப்பூ மண்டபத்து மலர் மோந்திடும் மூக்கைத் 

 தடிவன் என்று கருவியினால் அரிந்தார் தலைமைத் தனித்தொண்டர்     10.3.5
  

4125     அடுத்த திருத் தொண்டு உலகறியச் செய்த அடல் ஏறு அனையவர்தாம் 	

 தொடுத்த தாமம் மலர் இதழி முடியார் அடிமைத் தொண்டு கடல்

 உடுத்த உலகில் நிகழச் செய்து உய்ய செய்ய பொன் மன்றுள் 	

 எடுத்த பாத நிழல் அடைந்தே இறவா இன்பம் எய்தினார்     10.3.6
  

4126      செங்கண் விடையார் திருமுன்றில் விழுந்த திருப்பள்ளித் தாமம் 	

 அங்கண் எடுத்து மோந்த அதற்கு அரசன் உரிமைப் பெருந்தேவி 	

 துங்க மணி மூக்கு அரிந்த செருத் துணையார் தூய கழல் இறைஞ்சி 	

 எங்கும் நிகழ்ந்த புகழ்த்துணையார் உரிமை அடிமை எடுத்து உரைப்பாம்     10.3.7


திருச்சிற்றம்பலம்  

 10.4  புகழ்த்துணை நாயனார் புராணம்  (4127 - 4133 ) 


திருச்சிற்றம்பலம் 



4127 

 செருவிலிபுத்தூர் மன்னும் சிவ மறையோர் திருக்குலத்தார் 	

 அருவரை வில்லாளி தனக்கு அகத்து அடிமையாம் அதனுக்கு 	

 ஒருவர் தமை நிகர் இல்லார் உலகத்துப் பரந்து ஓங்கிப் 	

 பொருவரிய புகழ் நீடு புகழ்த்துணையார் எனும் பெயரார் 	    10.4.1
  

4128     தம் கோனைத் தவத்தாலே தத்துவத்தின் வழிபடு நாள் 	

 பொங்கோத ஞாலத்து வற்கடமாய்ப் பசி புரிந்தும் 

 எம் கோமான் தனை விடுவேன் அல்லேன் என்று இராப் பகலும் 

 கொங்கார் பன் மலர் கொண்டு குளிர் புனல் கொண்டு அர்ச்சிப்பார்     10.4.2
  

4129     மால் அயனுக்கு அரியானை மஞ்சனம் ஆட்டும் பொழுது 	

 சாலவுறு பசிப்பிணியால் வருந்தி நிலை தளர்வு எய்திக் 	

 கோல நிறை புனல் தாங்கு குடம் தாங்க மாட்டாமை 	

 ஆலமணி கண்டத்தார் முடி மீது வீழ்த்து அயர்வார் 	    10.4.3
  

4130    சங்கரன் தன் அருளால் ஓர் துயில் வந்து தமை அடைய 	

 அங்கணனும் களவின்கண் அருள் புரிவான் அருந்தும் உணவு 	

 மங்கிய நாள் கழிவு அளவும் வைப்பது நித்தமும் ஒரு காசு 	

 இங்கு உனக்கு நாம் என்ன இடர் நீங்கி எழுந்திருந்தார்     10.4.4
  

4131    பெற்றம் உகந்து ஏறுவார் பீடத்தின் கீழ் ஒரு காசு 	

 அற்றம் அடங்கிட அளிப்ப அன்பரும் மற்று அது கைக்கொண்டு 

 உற்ற பெரும் பசி அதனால் உணங்கும் உடம்பு உடன் உவந்து 	

 முற்றுஉணர்வு தலை நிரம்ப முகம் மலர்ந்து களி கூர்ந்தார்   10.4.5
  

4132     அந்நாள் போல் எந்நாளும் அளித்த காசு அது கொண்டே 	

 இன்னாத பசிப் பிணி வந்து இறுத்த நாள் நீங்கிய பின் 	

 மின்னார் செஞ்சடையார்க்கு மெய் அடிமைத்தொழில் செய்து 	

 பொன்னாட்டின் அமரர் தொழப் புனிதர் அடிநிழல் சேர்ந்தார் 	  10.4.6
  

4133     பந்தணையும் மெல் விரலாள் பாகத்தார் திருப் பாதம் 	

 வந்தணையும் மனத் துணையார் புகழ்த்துணையார் கழல் வாழ்த்தி 	

 சந்தணியும் மணிப் புயத்துத் தனவீரராம் தலைவர் 	

 கொந்தணையும் மலர் அலங்கல் கோட்புலியார் செயல் உரைப்பாம் 	  10.4.7


திருச்சிற்றம்பலம்  

10.5   கோட்புலி நாயனார் புராணம்  (4134- 4146) 


திருச்சிற்றம்பலம் 



4134 

  நலம் பெருகும் சோணாட்டு நாட்டி யத்தான் குடி வேளாண் 	

 குலம் பெருக வந்து உதித்தார் கோட்புலியார் எனும் பெயரார் 	

 தலம் பெருகும் புகழ் வளவர் தந்திரியராய் வேற்றுப் 	

 புலம் பெருகத் துயர் விளைவிப்பப் போர் விளைத்துப் புகழ் விளைவிப்பார்   10.5.1
  

4135     மன்னவன்பால் பெறும் சிறப்பின் வளம் எல்லாம் மதி அணியும் 	

 பிஞ்ஞகர் தம் கோயில் தொறும் திரு அமுதின் படிபெருகச் 	

 செந்நெல் மலைக் குவடு ஆகச் செய்து வரும் திருப்பணியே 	

 பல் நெடும் நாள் செய்து ஒழுகும் பாங்கு புரிந்து ஓங்கும் நாள்  10.5.2
  

4136     வேந்தன் ஏவலில் பகைஞர் வெம் முனைமேல் செல்கின்றார் 

 பாந்தள் பூண் என அணிந்தார் தமக்கு அமுது படியாக 	

 ஏந்தலார் தாம் எய்தும் அளவும் வேண்டும் செந்நெல் 	

 வாய்ந்த கூடவை கட்டி வழிக் கொள்வார் மொழிகின்றார்  10.5.3
  

4137     தம் தமர்கள் ஆயினார் தமக்கு எல்லாம் தனித்தனியே 	

 எந்தையார்க்கு அமுது படிக்கு ஏற்றிய நெல் இவை அழிக்க 	

 சிந்தை ஆற்றா நினைவார் திருவிரையாக் கலி என்று 

 வந்தனையால் உரைத்து அகன்றார் மன்னவன் மாற்றார் முனைமேல்  10.5.4
  

4138     மற்றவர் தாம் போயின பின் சில நாளில் வற்காலம் 	

 உற்றலும் அச் சுற்றத்தார் உணவு இன்றி இறப்பதனில் 	

 பெற்றம் உயர்த்தவர் அமுது படி கொண்டாகிலும் பிழைத்துக் 	

 குற்றம் அறப் பின் கொடுப்போம் எனக் கூடு குலைத்து அழித்தார் 	 10.5.5
  

4139      மன்னவன் தன் தெம் முனையில் வினை வாய்த்து மற்றவன்பால் 	

 நல் நிதியின் குவை பெற்ற நாட்டியத்தான் குடித்தலைவர் 

 அந்நாளில் தமர் செய்த பிழை அறிந்தது அறியாமே 	

 துன்னினார் சுற்றம் எலாம் துணிப்பன் எனும் துணிவினராய் 	 10.5.6
  

4140       எதிர் கொண்ட தமர்க்கு எல்லாம் இனிய மொழி பல மொழிந்து 	

 மதி தங்கு சுடர் மணி மாளிகையின் கண் வந்து அணைந்து 	

 பதி கொண்ட சுற்றத் தார்க்கு எல்லாம் பைந் துகில் நிதியம் 	

 அதிகம் தந்து அளிப்பதனுக்கு அழைமின்கள் என்று உரைத்து 	 10.5.7
  

4141       எல்லாரும் புகுந்த அதன்பின் இருநியம் அளிப்பார் போல் 	

 நல்லார்தம் பேரோன் முன் கடை காக்க நாதன் தன் 	

 வல்லாணை மறுத்து அமுதுபடி அழைத்த மறக்கிளையைக் 	

 கொல்லாதே விடுவேனோ எனக் கனன்று கொலைபுரிவார்  10.5.8
  

4142     தந்தையார் தாயார் மற்றுடன் பிறந்தார் தாரங்கள் 	

 பந்தமார் சுற்றத்தார் பதி அடியார் மதி அணியும் 	

 எந்தையார் திருப்படி மற்று உண்ண இசைந்தார் களையும் 	

 சிந்த வாள் கொடு துணிந்தார் தீய வினைப் பவம் துணிப்பார் 	 10.5.9
  

4143     பின் அங்குப் பிழைத்த ஒரு பிள்ளையைத் தம் பெயரோன் அவ் 	

 வன்னம் துய்த்து இலது குடிக்கு ஒரு புதல்வன் அருளும் என 	

 இந்நெல் உண்டாள் முலைப்பால் உண்டது என எடுத்து எறிந்து 

 மின்னல்ல வடிவாளால் இரு துணியாய் விழ ஏற்றார் 	 10.5.10
  

4144     அந் நிலையே சிவபெருமான் அன்பர் எதிர் வெளியே நின்று 	

 உன்னுடைய கை வாளால் உறுபாசம் அறுத்த கிளை 	

 பொன் உலகின் மேல் உலகம் புக்கு அணையப் புகழோய் நீ 	

 இந்நிலை நம்முடன் அணைக என்றே எழுந்து அருளினார் 	 10.5.11
  

4145     அத்தனாய் அன்னையாய் ஆர் உயிராய் அமிர்தாகி 	

 முத்தனாம் முதல்வன் தாள் அடைந்து கிளை முதல் தடிந்த 	

 கொத்து அலர் தார்க் கோட்புலியார் அடிவணங்கிக் கூட்டத்தில் 	

 பத்தராய் பணிவார் தம் பரிசினையாம் பகருவாம் 	 10.5.12
  

4146     சுந்தரமூர்த்தி சுவாமிகள் துதி

மேவரிய பெரும் தவம் யான் முன்பு விளைத்தன என்னோ 	

 ஆவதும் ஓர்பொருள் அல்லா என் மனத்தும் அன்றியே 	

 நாவலர் காவலர் பெருகு நதி கிழிய வழி நடந்த 	

 சேவடிப் போது எப்போதும் சென்னியினும் மலர்ந்தனவால் 	 10.5.13


திருச்சிற்றம்பலம் 
 கடல் சூழ்ந்த சருக்கம் முற்றிற்று.


 சருக்கம்  11:    பத்தராய்ப் பணிவார் சருக்கம்  (4147- 4170)
 


11.1   பத்தாராய்ப் பணிவார் புராணம் (4147-4154)  

11.2   பரமனையே பாடுவார் புராணம் (4155 - 4156 ) 

11.3    சித்தத்தைச் சிவன்பாலே வைத்தார் புராணம்    (4157  )  

11.4    திருவாரூர் பிறந்தார் புராணம் (4158 - 4159 )  

11.5   முப்போதும் திருமேனி தீண்டுவார் புராணம்  (4160 - 4162 )  

11.6   முழுநீறு பூசிய முனிவர் புராணம்     (4163 - 4168)  

11.7   அப்பாலும் அடிச்சார்ந்தார் புராணம்   (4169 - 4170 ) 
 

 11. 1     பத்தாராய்ப் பணிவார் புராணம் (4147-4154) 



திருச்சிற்றம்பலம் 



4147

 ஈசருக்கே அன்பு ஆனார் யாவரையும் தாம் கண்டால் 	

 கூசி மிகக் குது குதுத்துக் கொண்டாடி மனம் மகிழ்வுற்று 	

 ஆசையினால் ஆவின்பின் கன்று அணைந்தால் போல் அணைந்து 

 பேசுவன பணிந்த மொழி இனியனவே பேசுவார்     11.1.1
  

4148     தாவரிய அன்பினால் சம்பு வினை எவ்விடத்தும் 	

 யாவர்களும் அர்ச்சிக்கும் படி கண்டால் இனிது உவந்து 	

 பாவனையால் நோக்கினால் பலர் காணப் பயன் பெறுவார்

 மேவரிய அன்பினால் மேலவர்க்கும் மேல் ஆனார்     11.1.2
  

4149    அங்கணனை அடியாரை ஆராத காதலினால் 	

 பொங்கிவரும் உவகையுடன் தாம் விரும்பிப் பூசிப்பார் 	

 பங்கய மா மலர் மேலான் பாம்பு அணையான் என்று இவர்கள் 	

 தங்களுக்கும் சார்வரிய சரண் சாரும் தவம் உடையார் 	    11.1.3
  

4150   யாதானும் இவ் உடம்பால் செய்வினைகள் ஏறுயர்த்தார் 	

 பாதார விந்தத்தின் பால் ஆக எனும் பரிவால் 	

 காதார் வெண் குழையவர்க்காம் பணி செய்வார் கருக்குழியில் 	

 போதார்கள் அவர் புகழ்க்குப் புவனம் எல்லாம் போதாவால்     11.1.4
  

4151   சங்கரனைச் சார்ந்த கதை தான் கேட்கும் தன்மையராய் 	

 அங்கணனை மிக விரும்பி அயல் அறியா அன்பினால் 	

 கங்கை நதி மதி இதழி காதலிக்கும் திருமுடியார் 	

 செங்கமல மலர்ப் பாதம் சேர்வதனுக்கு உரியார்கள் 	    11.1.5
  

4152    ஈசனையே பணிந்து உருகி இன்பம் மிகக் களிப்பு எய்தி 	

 பேசினவாய் தழுதழுப்பக் கண்ணீரின் பெருந் தாரை 	

 மாசிலா நீறு இழித்து அங்கு அருவி தர மயிர் சிலிப்பக் 	

 கூசியே உடல் கம்பித்திடுவார் மெய்க் குணம் மிக்கார் 	    11.1.6
  

4153   நின்றாலும் இருந்தாலும் கிடந்தாலும் நடந்தாலும் 	

 மென்றாலும் துயின்றாலும் விழித்தாலும் இமைத்தாலும் 	

 மன்றாடும் மலர்ப்பாதம் ஒரு காலும் மறவாமை 	

 குன்றாத உணர்வு உடையார் தொண்டராம் குணம் மிக்கார் 	    11.1.7
  

4154    சங்கரனுக்காளான தவம் காட்டித் தாம் அதனால் 	

 பங்கம் அறப் பயன் துய்யார் படி விளக்கும் பெருமையினார் 	

 அங்கணனைத் திருவாரூர் ஆள்வானை அடிவணங்கிப் 	

 பொங்கி எழும் சித்தம் உடன் பத்தராய்ப் போற்றுவார்     10.1.8


திருச்சிற்றம்பலம்  

 11.2   பரமனையே பாடுவார் புராணம் (4155 - 4156 ) 


திருச்சிற்றம்பலம் 



4155

 புரம் மூன்றும் செற்றானைப் பூணாகம் அணிந்தானை 	

 உரனில் வரும் ஒரு பொருளை உலகு அனைத்தும் ஆனானைக் 	

 கரணங்கள் காணாமல் கண் ஆர்ந்து நிறைந்தானை 	

 பரமனையே பாடுவார் தம் பெருமை பாடுவாம் 	    11.2.1
  

4156   தென் தமிழும் வட கலையும் தேசிகமும் பேசுவன 	

 மன்றின் இடை நடம் புரியும் வள்ளலையே பொருள் ஆக 	

 ஒன்றிய மெய் உணர் வோடும் உள் உருகிப் பாடுவார் 	

 பன்றியுடன் புட்காணாப் பரமனையே பாடுவார் 	    11.2.2


திருச்சிற்றம்பலம்  

 11.3   சித்தத்தைச் சிவன்பாலே வைத்தார் புராணம்    (4157  ) 


திருச்சிற்றம்பலம் 



4157 

  காரண பங்கயம் ஐந்தின் கடவுளர் தம் பதம் கடந்து 		

 பூரண மெய்ப் பரஞ்சோதி பொலிந்து இலங்கு நாதாந்தத்து 		

 ஆரணையால் சிவத்து அடைந்த சித்தத்தார் தனி மன்றுள் 	

 ஆரண காரணக் கூத்தர் அடித்தொண்டின் வழி அடைந்தார் 	   11.3.1


திருச்சிற்றம்பலம்  

 11.4   திருவாரூர் பிறந்தார் புராணம் (4158 - 4159 ) 


திருச்சிற்றம்பலம் 



4158

 அருவாகி உருவாகி அனைத்துமாய் நின்ற பிரான் 	

 மருவாருங் குழல் உமையாள் மணவாளன் மகிழ்ந்து அருளும் 	

 திருவாரூர்ப் பிறந்தார்கள் திருத் தொண்டு தெரிந்து உணர 	

 ஒரு வாயால் சிறியேனால் உரைக்கலாம் தகைமை அதோ     11.4.1
  

4159   திருக் கயிலை வீற்று இருந்த சிவபெருமான் திருக் கணத்தார் 	

 பெருக்கிய சீர்த் திருவாரூர்ப் பிறந்தார்கள் ஆதலினால் 	

 தருக்கிய ஐம் பொறி அடக்கி மற்றவர்தந் தாள் வணங்கி 	

 ஒருக்கிய நெஞ்சு உடையவர்க்கே அணித்து ஆகும் உயர் நெறியே 	    11.4.2



திருச்சிற்றம்பலம்  

 11.5   முப்போதும் திருமேனி தீண்டுவார் புராணம்  (4160 - 4162 ) 


திருச்சிற்றம்பலம் 



4160

  எப்போதும் இனிய பிரான் இன் அருளால் அதி கரித்து 

 மெய்ப் போத நெறி வந்த விதி முறைமை வழுவாமே 	

 அப்போதைக்கு அப்போதும் ஆர்வம் மிகும் அன்பினராய்

 முப்போதும் அர்ச்சிப்பார் முதல் சைவராம் முனிவர் 	  11.5.1
  

4161   தெரிந்து உணரின் முப்போதும் செல் காலம் நிகழ் காலம் 	

 வருங்காலம் ஆனவற்றின் வழிவழியே திருத்தொண்டின் 	

 விரும்பிய அர்ச்சனைகள் சிவ வேதியர்க்கே உரியன அப் 

 பெரும் தகையார் குலப் பெருமை ஆம் புகழும் பெற்றியதோ 	  11.5.2
  

4162   நாரணர்க்கும் நான் முகர்க்கும் அறிய ஒண்ணா 
     நாதனை எம் பெருமானை ஞானம் ஆன 

 ஆரணத்தின் உள்பொருள்கள் அனைத்தும் ஆகும் 
        அண்ணலை எண்ணிய காலம் மூன்றும் அன்பின் 

 காரணத்தால் அர்ச்சிக்கும் மறையோர் தங்கள் 
        கமல மலர்க் கழல் வணங்கிக் கசிந்து சிந்தைப்

 பூரணத்தால் முழு நீறு பூசி வாழும் புனிதர் செயல் 
        அறிந்தவாறு புகலல் உற்றேன் 	  11.5.3


திருச்சிற்றம்பலம்  

 11.6   முழுநீறு பூசிய முனிவர் புராணம்     (4163 - 4168) 


திருச்சிற்றம்பலம் 



4163

  ஆதாரமாய் அனைத்தும் ஆகி நின்ற அங்கணன் 
     எம் பெருமான் நீர் அணிந்த வேணிக் 

 காதார் வெண் திருக் குழையான் அருளிச் செய்த 
       கற்பம் அநு கற்பம் உப கற்பம் தான் ஆம் 

 ஆகாது என்று அங்கு உரைத்த அகற்பம் நீக்கி 
      ஆமென்று முன் மொழிந்த மூன்று பேதம் 

 மோகாதி குற்றங்கள் அறுக்கும் நீற்றை மொழிவது 
       நம் இரு வினைகள் கழிவதாக       11.6.1
  

4164   அம்பலத்தே உலகுய்ய ஆடும் அண்ணல் உவந்து 
       ஆடும் அஞ்சினையும் அளித்த ஆக்கள் 

 இம்பர் மிசை அநா மயமாய் இருந்த போதில் ஈன்று 
        அணிய கோமய மந்திரத்தினால் ஏற்று 

 உம்பர் தொழ எழும் சிவ மந்திர ஓமத்தால் உற்பவித்த 
      சிவாங்கிதனில் உணர்வுக்கு எட்டா 	

 எம்பெருமான் கழல் நினைந்து அங்கிட்ட தூ நீறு 
      இது கற்பம் என்று எடுத்து இங்கு ஏத்தல் ஆகும் 	 11.6.2
  

4165     ஆறணியத்து உலர்ந்த கோமயத்தை கைக்கொண்டு 
       அழகு உற நுண் பொடி ஆக்கி ஆவின் சுத்த

 நீரணிவித்து தந்திர மந்திரத்தினாலே நிசயம் 
    உறப் பிடித்து ஓம நெருப்பில் இட்டுச் 

 சீரணியும்படி வெந்து கொண்ட செல்வத் திருநீறாம் 
        அநு கற்பம் தில்லை மன்றுள்  

 வாரணியும் முலை உமையாள் காண ஆடும் மாணிக்கக் 
       கூத்தர் மொழி வாய்மை யாலே  11.6.3
  

4166   அடவி படும் அங்கியினில் வெந்த நீறும் 
        ஆனிலைகள் அனல் தொடக்க வெந்த நீறும் 

 இட வகைகள் எரி கொளுவ வெந்த நீறும் இட்டி 
        கைகள் சுட்ட எரி பட்ட நீறும் 	

 உடன் அன்றி வெவ்வேறே ஆவின் நீரால் உரை 
        திகழும் மந்திரம் கொண்டு உண்டையாக்கி

 மடம் அதனில் பொலிந்து இருந்த சிவ அங்கி 
      தன்னால் வெந்தது மற்று உபகற்பம் மரபின் ஆகும்  11.6.4
  

4167   இந்த வகையால் அமைத்த நீறு கொண்டே 
        இரு திறமும் சுத்தி வரத் தெறித்த பின்னர் 

 அந்தம் இலா அரன் அங்கி ஆறு மெய்ம்மை 
     அறிவித்த குரு நன்மை அல்லாப் பூமி 	

 முந்த எதிர் அணியாதே அணியும் போது முழுவதும் 
        மெய்ப் புண்டரம் சந்திரனில் பாதி 

 நந்தி எரி தீபம் நிகழ் வட்டம் ஆக நாதர் 
        அடியார் அணிவர் நன்மையாலே  11.6.5
  

4168   சாதியினில் தலை ஆன தரும சீலர் தத்துவத்தின் 
      நெறி உணர்ந்தோர் தங்கள் கொள்கை

 நீதியினில் பிழையாது நெறியில் நிற்போர் 
       நித்த நியமத்து நிகழ் அங்கி தன்னில் 	

 பூதியினைப் புதிய ஆசனத்துக் கொண்டு புலி 
         அதளின் உடையானைப் போற்றி நீற்றை  

 ஆதிவரும் மும்மலமும் அறுத்த வாய்மை அரு முனிவர் 
        முழுவதும் மெய் அணிவர் அன்றே  11.6.6


திருச்சிற்றம்பலம்  

 11.7   அப்பாலும் அடிச்சார்ந்தார் புராணம்   (4169 - 4170 ) 


திருச்சிற்றம்பலம் 



4169

 மூவேந்தர் தமிழ் வழங்கு நாட்டுக்கு அப்பால் 
       முதல்வனார் அடிச்சார்ந்த முறைமை யோரும் 

 நா வேய்ந்த திருத்தொண்டத் தொகையில் கூறும் 
       நல் தொண்டர் காலத்து முன்னும் பின்னும்

 பூ வேய்ந்த நெடும் சடை மேல் அடம்பு தும்பை 
    புதிய மதி நதி இதழி பொருந்த வைத்த

 சேவேந்து வெல் கொடியான் அடிச்சார்ந்தாரும் 
     செப்பிய அப்பாலும் அடிச் சார்ந்தார் தாமே  11.7.1
  

4170   சுந்தரமூர்த்தி சுவாமிகள் துதி

  செற்றார் தம் புரம் எரித்த சிலையார் செல்வத் 
       திருமுருகன் பூண்டியினில் செல்லும் போதில் 

 சுற்றாரும் சிலை வேடர் கவர்ந்து கொண்டதொகு 
      நிதியின் பரப்பு எல்லாம் சுமந்து கொண்டு 

 முற்றாத முலை உமையாள் பாகன் பூத முதல் 
        கணமே உடன் செல்ல முடியாப் பேறு 

 பெற்றார் தம் கழல் பரவ அடியேன் முன்னைப் 
       பிறவியினில் செய்த தவம் பெரியவாமே 11.7.2


திருச்சிற்றம்பலம் 

 பத்தராய்ப் பணிவார் சருக்கம் முற்றிற்று.

 

சருக்கம்  12 / மன்னிய சீர்ச் சருக்கம்  (4171 - 4228  )

 


12.1   பூசலார் நாயனார் புராணம் (4171- 4188) 

12.2   மங்கையர்க்கரசியார் புராணம்  (4189- 4191 )

12.3    நேச நாயனார் புராணம் (4192- 4196)

12.4    கோச்செங்கட் சோழ நாயனார் புராணம்   (4197 -4214 )

12.5    திருநீலகண்ட யாழ்ப்பாண நாயனார் புராணம்  (4215 - 4226 )

12.6     சடைய நாயனார் புராணம்  (4227) 

12.7  இசை ஞானியார் புராணம்   (4228 )


 

12.1  பூசலார் நாயனார் புராணம்  (4171- 4188 ) 


திருச்சிற்றம்பலம் 



4171

 அன்றினார் புரம் எரித்தார்க்கு ஆலயம் எடுக்க எண்ணி 	 

 ஒன்றும் அங்கு உதவாது ஆக உணர்வினால் எடுக்கும் தன்மை 	 

 நன்று என மனத்தினாலே நல்ல ஆயம் தான் செய்த 	 

 நின்ற ஊர்ப் பூசலார்தம் நினைவினை உரைக்கல் உற்றார் 	 12.1.1
  

4172  உலகினில் ஒழுக்கம் என்றும் உயர் பெரும் தொண்டை நாட்டு 	 

 நலமிகு சிறப்பின் மிக்க நான் மறை விளங்கும் மூதூர் 	 

 குல முதல் சீலம் என்றும் குறைவுஇலா மறையோர் கொள்கை 	 

 நிலவிய செல்வம் மல்கி நிகழ் திருநின்ற ஊராம்  12.1.2
  

4173 அருமறை மரபு வாழ அப்பதி வந்து சிந்தை 	 

 தரும் உணர்வான எல்லாம் தம்பிரான் கழல்மேல் சார 	 

 வருநெறி மாறா அன்பு வளர்ந்து எழ வளர்ந்து வாய்மைப் 	 

 பொருள் பெறு வேதநீதிக் கலை உணர் பொலிவின் மிக்கார் 	 12.1.3
  

4174 அடுப்பது சிவன்பால் அன்பர்க்காம் பணி செய்தல் என்றே 	 

 கொடுப்பது எவ்வகையும் தேடி அவர் கொளக் கொடுத்தும் கங்கை 	 

 மடுப்பொதி வேணி ஐயர் மகிழ்ந்து உறைவதற்கு ஓர் கோயில் 	 

 எடுப்பது மனத்துக் கொண்டார் இரு நிதி இன்மை எண்ணார் 	 12.1.4
  

4175 மனத்தினால் கருதி எங்கும் மாநிதி வருந்தித் தேடி 	 

 எனைத்தும் ஓர் பொருட் பேறு இன்றி என் செய்கேன் என்று நைவார் 	 

 நினைப்பினால் எடுக்க நேர்ந்து நிகழ்வுறு நிதியம் எல்லாம் 	 

 தினைத்துணை முதலாத் தேடிச் சிந்தையால் திரட்டிக் கொண்டார்  12.1.5
  

4176 சாதனத் தோடு தச்சர் தம்மையும் மனத்தால் தேடி 	 

 நாதனுக்கு ஆலயம் செய் நலம் பெறு நல் நாள் கொண்டே  

 ஆதரித்து ஆகமத்தால் அடிநிலை பாரித்து அன்பால் 	 

 காதலில் கங்குல் போதும் கண்படாது எடுக்கல் உற்றார்  12.1.6
  

4177 அடிமுதல் உபானம் ஆதி ஆகிய படைகள் எல்லாம் 	 

 வடிவுறும் தொழில்கள் முற்ற மனத்தினால் வகுத்து மான 	 

 முடிவுறு சிகரம் தானும் முன்னிய முழத்தில் கொண்டு 	 

 நெடிது நாள் கூடக் கோயில் நிரம்பிட நினைவால் செய்தார்  12.1.7
  

4178 தூபியும் நட்டு மிக்க சுதையும் நல்வினையும் செய்து  

 கூவலும் அமைத்து மாடு கோயில் சூழ் மதிலும் போக்கி 	 

 வாவியும் தொட்டு மற்றும் வேண்டுவ வகுத்து மன்னும் 	 

 தாபரம் சிவனுக்கு ஏற்க விதித்த நாள் சாரு நாளில் 	 12.1.8
  

4179 காடவர் கோமான் கச்சிக் கல்தளி எடுத்து முற்ற 	 

 மாடெலாம் சிவனுக்கு ஆகப் பெரும் செல்வம் வகுத்தல் செய்வான் 	 

 நாடமால் அறியாதாரைத் தாபிக்கும் அந்நாள் முன்னாள் 	 

 ஏடலர் கொன்றை வேய்ந்தார் இரவிடைக் கனவில் எய்தி 	 12.1.9
  

4180   நின்ற ஊர்ப் பூசல் அன்பன் நெடிதுநாள் நினைந்து செய்த 	 

 நன்று நீடு ஆலயத்து நாளை நாம் புகுவோம் நீ இங்கு 	 

 ஒன்றிய செயலை நாளை ஒழிந்து பின் கொள்வாய் என்று 	 

 கொன்றை வார் சடையார் தொண்டர் கோயில் கொண்டு அருளப் போந்தார் 	 12.1.10
  

4181  தொண்டரை விளக்கத் தூயோன் அருள் செயத் துயிலை நீங்கித் 	 

 திண்திறல் மன்னன் அந்தத் திருப்பணி செய்தார் தம்மை  

 கண்டு நான் வணங்க வேண்டும் என்று எழும் காதலோடும் 

 தண் தலைச் சூழல் சூழ்ந்த நின்ற ஊர் வந்து சார்ந்தான் 	 12.1.11
  

4182  அப்பதி அணைந்து பூசல் அன்பர் இங்கு அமைத்த கோயில் 	 

 எப்புடையது என்று அங்கண் எய்தினார் தம்மைக் கேட்கச்  

 செப்பிய பூசல் கோயில் செய்தது ஒன்று இல்லை என்றார் 	 

 மெய்ப் பெரு மறையோர் எல்லாம் வருக என்று உரைத்தான் வேந்தன்  12.1.12
  

4183  பூசுரர் எல்லாம் வந்து புரவலன் தன்னைக் காண 	 

 மாசிலாப் புசலார் தாம் யார் என மறையோர் எல்லாம் 	 

 ஆசில் வேதியன் இவ்வூரான் என்று அவர் அழைக்க ஓட்டான் 	 

 ஈசனார் அன்பர் தம்பால் எய்தினான் வெய்ய வேலான் 	 12.1.13
  

4184  தொண்டரைச் சென்று கண்ட மன்னவன் தொழுது நீர் இங்கு  

 எண் திசை யோரும் ஏத்த எடுத்த ஆலயம் தான் யாது இங்கு 	 

 அண்டர் நாயகரைத் தாபித்து அருளும் நாள் இன்று என்று உம்மைக் 	 

 கண்டடி பணிய வந்தேன் கண் நுதல் அருள் பெற்று என்றான் 	 12.1.14
  

4185   மன்னவன் உரைப்பக் கேட்ட அன்பர் தாம் மருண்டு நோக்கி  

 என்னையோர் பொருளாக் கொண்டே எம்பிரான் அருள் செய்தாரேல்  

 முன்வரு நிதி இலாமை மனத்தினால் முயன்ற கோயில் 	 

 இன்னதாம் என்று சிந்தித்து எடுத்தா வாறு எடுத்துச் சொன்னார் 	 12.1.15
  

4186  அரசனும் அதனைக் கேட்டு அங்கு அதிசயம் எய்தி என்னே  

 புரையறு சிந்தை அன்பர் பெருமை என்று அவரைப் போற்றி 	 

 விரை செறி மாலை தாழ நிலமிசை வீழ்ந்து தாழ்ந்து 	 

 முரசெறி தானை யோடு மீண்டு தன் மூதூர்ப் புக்கான் 	 12.1.16
  

4187  அன்பரும் அமைத்த சிந்தை ஆலயத்து அரனார் தம்மை 	 

 நன் பெரும் பொழுது சாரத் தாபித்து நலத்தினோடும் 	 

 பின்பு பூசனைகள் எல்லாம் பெருமையில் பல நாள் பேணிப் 	 

 பொன் புனை மன்றுளாடும் பொன் கழல் நீழல் புக்கார் 	 12.1.17
  

4188  நீண்ட செஞ் சடையினார்க்கு நினைப்பினால் கோயில் ஆக்கி 	 

 பூண்ட அன்பிடையறாத பூசலார் பொன்தாள் போற்றி 	 

 ஆண்டகை வளவர் கோமான் உலகுய்ய அளித்த செல்வப் 	 

 பாண்டிமா தேவியார் தம் பாதங்கள் பரவல் உற்றேன் 	 12.1.18


திருச்சிற்றம்பலம்  

 12.2  மங்கையர்க்கரசியார் புராணம் (4189 - 4191 ) 


திருச்சிற்றம்பலம் 



4189

 மங்கையர்க்குத் தனி அரசி எங்கள் தெய்வம் 

   வளவர் திருக்குலக் கொழுந்து வளைக்கைமானி 

 செங்கமலத் திருமடந்தை கன்னிநாடாள் 

        தென்னர்குலப் பழிதீர்த்த தெய்வப் பாவை  

 எங்கள் பிரான் சண்பையர் கோன் அருளினாலே

      இருந்தமிழ் நாடுற்ற இடர் நீக்கித் தங்கள்   

 பொங்கொளி வெண் திருநீறு பரப்பினாரை போற்றுவார் 

       கழல் எம்மால் போற்றலாமே  12.2.1
  

4190 பூசுரர் சூளா மணி ஆம் புகலி வேந்தர் 

       போனக ஞானம் பொழிந்த புனித வாக்கால்  

 தேசுடைய பாடல் பெறும் தவத்தினாரைச் செப்புவது 

        யாம் என் அறிந்து தென்னர் கோமான்  

 மாசில் புகழ் நெடுமாறன் தனக்குச் சைவ வழித்துணையாய் 

        நெடும் காலம் மன்னிப் பின்னை 

 ஆசில் நெறியவரோடும் கூட ஈசர் அடி நிழல் 

        அமர்ந்திருக்க அருளும் பெற்றார் 12.2.2
  

4191 வரும் நாள் ஒன்றும் பிழையாத் தெய்வப் பொன்னி 

       வளம் பெருக்க வளவர் குலம் பெருக்கும்தங்கள் 	 

 திருநாடு போற் செழியர் தென்னர் நாடு சீர் 

        விளக்கும் செய்ய சீறடிகள் போற்றி 	 

 ஒரு நாளும் தம் செயலில் வழுவாது அன்பர்க்கு 

         உடைகீளும் கோவணமும் நெய்து நல்கும்  

 பெருநாமச் சாலியர் தம் குலத்தில் வந்த பெருந்தகையார் 

       நேசர் திறம் பேசல் உற்றாம் 12.2.3


திருச்சிற்றம்பலம்  

 12.3   நேச நாயனார் புராணம்    (4192 - 4196) 


திருச்சிற்றம்பலம் 



4192

 சீர் வளர் சிறப்பின் மிக்க செயல் முறை ஒழுக்கம் குன்றா 

 நார் வளர் சிந்தை வாய்மை நன்மையார் மன்னி வாழும் 	 

 பார் வளர் புகழின் மிக்க பழம்பதி மதி தோய் நெற்றிக் 	 

 கார்வளர் சிகர மாடக் காம்பீலி என்பதாகும் 	 12.3.1
  

4193 அந்நகர் அதனில் வாழ்வார் அறுவையர் குலத்து வந்தார் 	 

 மன்னிய தொழிலில் தங்கள் மரபில் மேம்பாடு பெற்றார் 	 

 பல்நாக ஆபரணர்க்கு அன்பர் பணி தலைக்கொண்டு பாதம் 	 

 சென்னியில் கொண்டு போற்றும் தேசினார் நேசர் என்பார் 	 12.3.2
  

4194    ஆங்கு அவர் மனத்தின் செய்கை அரன் அடிப்போதுக்கு ஆக்கி 	 

 ஓங்கிய வாக்கின் செய்கை உயர்ந்த அஞ்சு எழுத்துக்கு ஆக்கி 	 

 தாங்கு கைத்தொழிலின் செய்கை தம்பிரான் அடியார்க்கு ஆகப்  

 பாங்குடை உடையும் கீளும் பழுதில் கோவணமும் நெய்வார் 	 12.3.3
  

4195    உடையொடு நல்ல கீளும் ஒப்பில் கோவணமும் நெய்து  

 விடையவர் அடியார் வந்து வேண்டுமாறு ஈயும் ஆற்றால் 	 

 இடையறாது அளித்து நாளும் அவர் கழல் இறைஞ்சி ஏத்தி 	 

 அடைவுறு நலத்தர் ஆகி அரனடி நீழல் சேர்ந்தார்  12.3.4
  

4196    கற்றை வேணி முடியார் தம் கழல் சேர்வதற்குக் கலந்த வினை  

 செற்ற நேசர் கழல் வணங்கிச் சிறப்பால் முன்னைப் பிறப்பு உணர்ந்து 	 

 பெற்றம் உயர்த்தார்க்கு ஆலயங்கள் பெருக அமைத்து மண் ஆண்ட 	 

 கொற்ற வேந்தர் கோச்செங்கண் சோழர் பெருமை கூறுவாம் 	 12.3.5


திருச்சிற்றம்பலம்  

 12.4  கோச்செங்கட் சோழ நாயனார் புராணம்    (4197- 4214 ) 


திருச்சிற்றம்பலம் 



4197

 துலையில் புறவின் நிறை அளித்த சோழர் உரிமைச் சோணாட்டில் 	

 அலையில் தரளம் அகில் ஒடுசந்து அணி நீர்ப் பொன்னி மணி கொழிக்கும் 	

 குலையில் பெருகும் சந்திரத் தீர்த்தத்தின் மருங்கு குளிர் சோலை 	

 நிலையில் பெருகும் தருமிடைந்த நெடுந் தண் கானம் ஒன்று உளதால் 	12.4.1
  

4198 அப் பூங்கானில் வெண்ணாவல் அதன் கீழ் முன்னாள் அரிதேடும் 	

 மெய்ப் பூங்கழலார் வெளிப்படலும் மிக்க தவத்தோர் வெள்ளானை 	

 கைப்பூம் புனலும் முகந்து ஆட்டிக் கமழ் பூங்கொத்தும் அணிந்து இறைஞ்சி 	

 மைப்பூங் குவளைக் களத்தாரை நாளும் வழிபட்டு ஒழுகுமால் 		12.4.2
  

4199  ஆன செயலால் திருவானைக்கா என்று அதற்குப் பெயர் ஆக 

 ஞானம் உடைய ஒரு சிலந்தி நம்பர் செம் பொன் திருமுடிமேல் 	

 கானல் விரவும் சருகு உதிரா வண்ணம் கலந்த வாய் நூலால் 	

 மேல் நல்திரு மேற்கட்டி என விரிந்து செறியப் புரிந்து உளதால் 		12.4.3
  

4200   நன்றும் இழைத்த சிலம்பி வலைப் பரப்பை நாதன் அடி வணங்க 

 சென்ற யானை அநுசிதம் என்று அதனைச் சிதைக்கச் சிலம்பிதான்

 இன்று களிற்றின் கரம் சுலவிற்று என்று மீள இழைத்ததனை 	

 அன்று கழித்த பிற்றைநாள் அடல் வெள் யானை அழித்ததால் 	12.4.4
  

4201  எம்பிரான் தன் மேனியின் மேல் சருகு விழாமையான் வருந்தி 

 உம்பர் இழைத்த நூல் வலயம் அழிப்பதே என்று உறுத்து எழுந்து 

 வெம்பிச் சிலம்பி துதிக்கையினில் புக்குக் கடிப்ப வேகத்தால் 	

 கும்ப யானை கை நிலத்தில் மோதிக் குலைந்து வீழ்ந்தது ஆல் 	12.4.5
  

4202  தறையில் புடைப்பக் கைப்புக்க சிலம்பி தானும் உயிர் நீங்க 	

 மறையில் பொருளும் தரும் ஆற்றான் மத யானைக்கும் வரம் கொடுத்து 	

 முறையில் சிலபி தனைச் சோழர் குலத்து வந்து முன் உதித்து 	

 நிறையில் புவனம் காத்து அளிக்க அருள் செய்து அருள நிலத்தின் கண் 		12.4.6
  

4203  தொன்மை தரு சோழர் குலத்து அரசனாம் சுபதேவன்

 தன்னுடைய பெரும் தேவி கமலவதி உடன் சார்ந்து 	

 மன்னு புகழத் திருத்தில்லை மன்றாடும் மலர்ப் பாதம் 	

 சென்னியுறப் பணிந்து ஏத்தித் திருப்படிக் கீழ் வழிபடு நாள் 	12.4.7
  

4204  மக்கள் பேறு இன்மையினால் மாதேவி வரம் வேண்டச் 

 செக்கர் நெடுஞ் சடைக் கூத்தர் திரு உள்ளம் செய்தலினால் 

 மிக்க திருப்பணி செய்த சிலம்பிகுல வேந்து மகிழ் 	

 அக் கமலவதி வயிற்றில் அணி மகவாய் வந்து அடைய 		12.4.8
  

4205  கழையார் தோளி கமலவதி தன்பால் கருப்ப நாள் நிரம்பி 	

 விழைவார் மகவு பெற அடுத்த வேலை அதனில் காலம் உணர் 	

 பழையார் ஒரு நாழிகை கழித்துப் பிறக்கு மேல் இப் பசும் குழவி 	

 உழையார் புவனம் ஒரு மூன்றும் அளிக்கும் என் ஒள்ளிழையார் 	12.4.9
  

4206   பிறவா ஒரு நாழிகை கழித்து என் பிள்ளை பிறக்கும் பரிசு என் கால் 	

 உற ஆர்த்து எடுத்துத் தூக்கும் என உற்ற செயல் மற்று அது முற்றி 	

 அறவாணர்கள் சொல்லிய காலம் அணைய பிணிவிட்டு அருமணியை 

 இறவாது ஒழிவாள் பெற்று எடுத்து என் கோச்செங்கண்ணனோ என்றாள் 		12.4.10
  

4207  தேவி புதல்வர் பெற்று இறக்க செங்கோல் சோழன் சுபதேவன் 	

 ஆவி அனைய அரும் புதல்வன் தன்னை வளர்த்து அங்கு மணி மகுடம் 	

 மேவும் உரிமை முடி கவித்துத் தானும் விரும்பு பெரும் தவத்தின் 	

 தாவில் நெறியைச் சென்று அடைந்து தலைவர் சிவலோகம் சார்ந்தான் 		12.4.11
  

4208  கோதை வேலர் கோச்செம் கண் சோழர் தாம் இக் குவலயத்தில் 	

 ஆதிமூர்த்தி அருளால் முன் அறிந்து பிறந்து மண் ஆள்வார் 	

 பூதநாதன் தான் மகிழ்ந்து பொருந்தும் பெரும் தண் சிவ ஆலயங்கள் 	

 காதலோடும் பல எடுக்கும் தொண்டு புரியும் கடன் பூண்டார் 		12.4.12
  

4209  ஆனைக் காவில் தாம் முன்னம் அருள் பெற்று அதனை அறிந்து அங்கு 	

 மானைத் தரித்த திருக்கரத்தார் மகிழும் கோயில் செய்கின்றார் 	

 ஞானச் சார்வாம் வெண்நாவல் உடனே கூட நலம் சிறக்க 

 பால் நல் களத்துத் தம்பெருமான் அமரும் கோயில் பணி சமைத்தார் 	12.4.13
  

4210  மந்திரிகள் தமை ஏவி வள்ளல் கொடை அனபாயன் 	

 முந்தை வரும் குல முதலோராய முதல் செங்கணார் 	

 அந்தமில் சீர்ச் சோனாட்டில் அகனாடு தொறும் அணியார் 

 சந்திர சேகரன் அமரும் தானங்கள் பல சமைத்தார் 		12.4.14
  

4211  அக் கோயில் தொறும் சிவனுக்கு அமுதுபடி முதலான 	

 மிக்க பெரும் செல்வங்கள் விருப்பினால் மிக அமைத்துத் 	

 திக்கு அனைத்தும் தனிச் செங்கோல் முறை நிறுத்தித் தேர் வேந்தர் 	

 முக்கண் முதல் நடம் ஆடும் முதல் தில்லை முன்னினார் 		12.4.15
  

4212  திரு ஆர்ந்த செம்பொன்னின் அம்பலத்தே நடம் செய்யும் 	

 பெருமானை அடிவணங்கி பேர் அன்பு தலை சிறப்ப 	

 உருகா நின்று உளம் களிப்பத் தொழுது ஏத்தி உறையும் நாள் 	

 வருவாய்மை மறையவர்க்கு மாளிகைகள் பல சமைத்தார் 		12.4.16
  

4213  தேவர் பிரான் திருத்தொண்டில் கோச் செங்கட் செம்பியர் கோன் 	

 பூவலயம் பொது நீக்கி ஆண்டு அருளிப் புவனியின் மேல் 

 ஏவிய நல்தொண்டு புரிந்து இமையவர்கள் அடி போற்ற 	

 மேவினார் திருத்தில்லை வேந்தர் திருவடி நிழல் கீழ் 		12.4.17
  

4214  கருநீல மிடற்றார் செய்ய கழலடி நீழல் சேர 

 வருநீர்மை உடைய செங்கட் சோழர் தம் மலர்த்தாள் வாழ்த்தித் 	

 தருநீர்மை இசை கொள் யாழின் தலைவராய் உலகம் ஏத்தும் 	

 திருநீல கண்டப் பாணர் திறம் இனிச் செப்பல் உற்றேன் 	12.4.18


திருச்சிற்றம்பலம்  

 12.5    திருநீலகண்ட யாழ்ப்பாண நாயனார் புராணம்   (4215 - 4226 ) 


திருச்சிற்றம்பலம் 



4215 

 எருக்கத்தம் புலியூர் மன்னி வாழ்பவர் இறைவன் தன் சீர் 	  

 திருத்தகும் யாழில் இட்டுப் பரவுவார் செழுஞ்சோணாட்டில் 	  

 விருப்புறு தானம் எல்லாம் பணிந்து போய் விளங்கும் கூடல்   

 பருப்பதச் சிலையார் மன்னும் ஆலவாய் பணியச் சென்றார் 		12.5.1
  

4216  ஆலவாய் அமர்ந்தார் கோயில் வாயிலை அடைந்து நின்று 	  

 பாலை ஈர் ஏழு கோத்த பண்ணினில் கருவி வீக்கிக் 	  

 காலம் ஆதரித்த பண்ணில் கை பல முறையும் ஆராய்ந்து   

 ஏவலார் குழலாள் பாகர் பாணிகள் யாழில் இட்டார் 	12.5.2
  

4217  மற்றவர் கருவிப் பாடல் மதுரை நீடு ஆலவாயில் 	  

 கொற்றவன் திருவுள்ளத்துக் கொண்டு தன் தொண்டர்க்கு எல்லாம் 	  

 அற்றைநாள் கனவில் ஏவ அருள் பெரும் பாணனாரைத் 	  

 தெற்றினார் புரங்கள் செற்றார் திரு முன்பு கொண்டு புக்கார் 	12.5.3
  

4218  அன்பர்கள் கொண்டு புக்க பொழுதினில் அரிவை பாகன் 	  

 தன் பெரும் பணியாம் என்று தமக்கு மெய் உணர்த்தலாலே 	  

 மன் பெரும் பாணனாரும் மா மறை பாட வல்லார்   

 முன்பு இருந்து யாழில் கூடல் முதல்வரைப் பாடுகின்றார் 		12.5.4
  

4219    திரிபுரம் எரித்த வாறும் தேர்மிசை நின்ற வாறும்  

 கரியினை உரித்த வாறும் காமனைக் காய்ந்தவாறும் 	  

 அரி அயற்கு அரிய வாரும் அடியவர்க்கு எளிய வாறும் 	  

 பரிவினால் பாடக் கேட்டுப் பரமனார் அருளினாலே 	12.5.5
  

4220    அந்தரத்து எழுந்த ஓசை அன்பினில் பாணர் பாடும்   

 சந்த யாழ் தரையில் சீதம் தாக்கில் வீக்கி அழியும் என்று 	  

 சுந்தரப் பலகை முன்நீர் இடும் எனத் தொண்டர் இட்டார் 	  

 செந்தமிழ் பாணனாரும் திரு அருள் பெற்றுச் சேர்ந்தார் 	12.5.6
  

4221    தமனியப் பலகை ஏறித் தந்திரிக் கருவி வாசித்து   

 உமையொரு பாகர் வண்மை உலகு எலாம் அறிய ஏத்தி   

 இமையவர் போற்ற ஏகி எண்ணில் தானங்கள் கும்பிட்டு 	  

 அமரர் நாடாளாது ஆரூர் ஆண்டவர் ஆரூர் சேர்ந்தார் 		12.5.7
  

4222       கோயில் வாயில் முன் அடைந்து கூற்றம் செற்ற பெரும் திறலும் 	  

 தாயின் நல்ல பெருங் கருணை அடியார்க்கு அளிக்கும் தண் அளியும் 	  

 ஏயும் கருவியில் தொடுத்து அங்கு இட்டுப் பாடக் கேட்டு அங்கண்  

 வாயில் வேறு வடதிசையில் வகுப்பப் புகுந்து வணங்கினார் 		12.5.8
  

4223       மூலத் தானத்து எழுந்து அருளி இருந்த முதல்வன் தனை வணங்கிச் 	  

 சாலக் காலம் அங்கு இருந்து தம்பிரான் தன் திரு அருளால் 	  

 சீலத்தார்கள் பிரியாத திருவாரூரின் நின்றும் போய் 	  

 ஆலத்தார்ந்த கண்டத்தார் அமரும் தானம் பல வணங்கி 		12.5.9
  

4224      ஆழி சூழும் திருத் தோணி அமர்ந்த அம்மான் அருளாலே 	  

 யாழின் மொழியாள் உமை ஞானம் ஊட்ட உண்ட எம்பெருமான் 	  

 காழி நாடன் கவுணியர் கோன் கமல பாதம் வணங்குதற்கு   

 வாழி மறையோர் புகலியினில் வந்தார் சந்த இசைப்பாணர் 		12.5.10
  

4225      ஞானம் உண்டார் கேட்டு அருளி நல்ல இசை யாழ்ப் பெரும் பாணர்க்கு 	  

 ஆன படியால் சிறப்பு அருளி அமரும் நாளில் அவர் பாடும்   

 மேன்மை பதிகத்து இசை யாழில் இடப் பெற்று உடனே மேயபின் 	  

 பானற் களத்தார் பெருமணித்தில் உடனே பரமர் தாள் அடைந்தார் 	12.5.11
  

4226    வரும் பான்மையினில் பெரும் பாணர் மலர்த்தாள் வணங்கி வயல் சாலிக் 	  

 கரும்பார் கழனித் திருநாவலூரில் சைவக் கலை மறையோர் 	  

 அரும்பா நின்ற அணி நிலவும் பணியும் அணிந்தார் அருள் பெற்ற    

 சுரும்பார் தொங்கல் சடையனார் பெருமை சொல்லல் உறுகின்றோம் 		12.5.12


திருச்சிற்றம்பலம்  

 12.6  சடைய நாயனார் புராணம்  (4227) 


திருச்சிற்றம்பலம் 



4227

 தம்பிரானைத் தோழமை கொண்டு அருளித் தமது தடம் புயஞ்சேர் 	  

 கொம்பனார் பால் ஒரு தூது செல்ல ஏவிக் கொண்டு அருளும் 	  

 எம்பிரானைச் சேரமான் பெருமாள் இணயில் துணைவராம் 	  

 நம்பி ஆரூரைப் பயந்தார் ஞாலம் எல்லாம் குடிவாழ 		12.6.1


திருச்சிற்றம்பலம்  

 12.7   இசை ஞானியார் புராணம்   (4228) 


திருச்சிற்றம்பலம் 



4228

 ஒழியாப் பெருமைச் சடையனார் உரிமைச் செல்வத் திருமனையார் 		  

 அழியாப் புரங்கள் எய்து அழித்தார் ஆண்ட நம்பி தனைப் பயந்தார் 		  

 இழியாக் குலத்தின் இசைஞானிப் பிராட்டி யாரை என் சிறுபுன் 		  

 மொழியால் புகழ முடியுமோ முடியாது எவர்க்கும் முடியாதால் 		12.7.1


திருச்சிற்றம்பலம் 
 மன்னிய சீர்ச் சருக்கம் முற்றிற்று.




13.  வெள்ளானைச் சருக்கம்   (4229 - 4281) 


திருச்சிற்றம்பலம் 

 


4229

 மூலம் ஆன திருத்தொண்டத் தொகைக்கு முதல்வராய் இந்த 	  

 ஞாலம் உய்ய எழுந்து அருளும் நம்பி தம்பிரான் தோழர் 	  

 காலை மலர்ச் செங்கமலக்கண் கழற்று அறிவார் உடன் கூட 	  

 ஆலம் உண்டார் திருக் கயிலை அணைந்தது அறிந்தபடி உரைப்பாம் 	13.1.1
  

4230     படியில் நீடும் பத்தி முதல் அன்பு நீரில் பணைத்து ஓங்கி 	  

 வடிவு நம்பி ஆரூரர் செம் பொன் மேனி வனப்பாகக் 	  

 கடிய வெய்ய இருவினையின் களைகட்டு எழுந்து கதிர் பரப்பி 	  

 முடிவு இலாத சிவ போகம் முதிர்ந்து முறுகி விளைந்ததால் 		13.1.2
  

4231   ஆரம் உரகம் அணிந்தபிரான் அன்பர் அணுக்க வன் தொண்டர்   

 ஈர மதுவார் மலர்ச்சோலை எழில் ஆரூரில் இருக்கும் நாள் 	  

 சேரர் பெருமாள் தனை நினைந்து தெய்வப் பெருமாள் கழல் வணங்கிச் 	  

 சாரல் மலைநாடு அணைவதற்குத் தவிரா விருப்பின் உடன் போந்தார் 		13.1.3
  

4232   நன்ன்ணர்ப் பொன்னித் திரு நாட்டு நாதர் மகிழும் திருப்பதிகள் 	  

 முன்னி இறைஞ்சி அகன்று போய் முல்லைப் படப்பைக்கு ஒல்லைமான் 	  

 துன்னி உகைக்கும் குடக் கொங்கில் அணைந்து தூய மதிவான் நீர் 	  

 சென்னி மிசை வைத்தவர் செல்வத் திருப்புக்கு ஒளியூர் சென்று அடைந்தார் 		13.1.4
  

4233  மறையோர் வாழும் அப்பதியின் மாட வீதி மருங்கு அணைவார் 	

 நிறையும் செல்வத்து எதிர் மனைகள் இரண்டில் நிகழ் மங்கல இயங்கள் 	

 அறையும் ஒலி ஒன்றினில் ஒன்றினில் அழுகை ஒலி வந்து எழுதலும் ஆங்கு 	

 உறையும் மறையோர்களை இரண்டும் உடனே நிகழ்வது என் என்றார் 		13.1.5
  

4234   அந்தணாளர் வணங்கி அரும் புதல்வர் இருவர் ஐயாண்டு 	

 வந்த பிராயத்தினர் குளித்த மடுவில் முதலை ஒரு மகவை 	

 முந்த விழுங்க பிழைத்தவனை முந்நூல் அணியும் கலியாணம் 	

 இந்த மனை மற்று அந்தமனை இழந்தார் அழுகை என்று உரைத்தார் 		13.1.6
  

4235   இத்தன்மையினைக் கேட்டு அருளி இரங்கும் திரு உள்ளத்தினராம் 

 மொய்த்த முகைத்தார் வன்தொண்டர் தம்மை முன்னே கண்டு இறைஞ்ச 

 வைத்த சிந்தை மறையோனும் மனைவிதானும் மகிழ் இழந்த 	

 சித்த சோகம் தெரியாமே வந்து இருந்தாள் இறைஞ்சினார் 	13.1.7
  

4236  துன்பம் அகல முகம் மலர்ந்து தொழுவார் தம்மை முகம் நோக்கி 	

 இன்ப மைந்தன் தனை இழந்தீர் நீரோ என்ன எதிர் வணங்கி 	

 முன்பு புகுந்து போனது அது முன்னே வணங்க முயல் கின்றோம் 	

 அன்பு பழுது ஆகாமல் எழுந்து அருளப் பெற்றேம் எனத் தொழுதார் 	13.1.8
  

4237   மைந்தன் தன்னை இழந்த துயர் மறந்து நான் வந்து அணைந்து அதற்கே 	

 சிந்தை மகிழ்ந்தார் மறையோனும் மனைவி தானும் சிறுவனையான் 	

 அந்த முதலையின் வாய் நின்றும் அழைத்துக் கொடுத்த அவிநாசி 

 எந்தை பெருமான் கழல் பணிவேன் என்றார் சென்றார் இடர் களைவார் 		13.1.9
  

4238   இவ்வாறு அருளிச் செய்து அருளி இவர்கள் புதல்வன் தனைக் கொடிய 	

 வெவ்வாய் முதலை விழுங்கும் மடு எங்கே என்று வினவிக் கேட்டு 	

 அவ்வாழ் பொய்கைக் கரையில் எழுந்தருளி அவனை அன்று கவர் 

 வைவாள் எயிற்று முதலை கொடு வருதற்கு எடுத்தார் திருப்பதிகம் 		13.1.10
  

4239    உரைப்பார் உரை என்று எடுத்த திருப்பாட்டு முடியாமுன் உயர்ந்த 

 வரைப் பான்மையில் நீள் தடம்புயத்து மறலி மைந்தன் உயிர் கொணர்ந்து 	

 திரைப்பாய் புனலின் முதலைவாயில் உடலில்சென்ற ஆண்டுகளும் 	

 தரைப்பால் வளர்ந்தது என நிரம்ப முதலை வாயில் தருவித்தான் 		13.1.11
  

4240     பெருவாய் முதலை கரையின் கண் கொடு வந்து உமிழ்ந்த பிள்ளைதனை 	

 உருகா நின்ற தாய் ஓடி எடுத்துக் கொடுவந்து உயிர் அளித்த 	

 திருவாளன் தன் சேவடிக்கீழ் மறையோன் ஒடு வீழ்ந்தாள் 	

 மருவார் தருவின் மலர் மாரி பொழிந்தார் விசும்பில் வானோர்கள் 	13.1.12
  

4241    மண்ணினுள்ளார் அதிசயித்தார் மறையோர் எல்லாம் உத்தரியம் 	

 விண்ணில் ஏற விட்டு ஆர்த்தார் வேத நாதம் மிக்கு எழுந்தது 	

 அண்ணலாரும் அவிநாசி அரனார் தம்மை அருமறையோன் 	

 கண்ணின் மணியாம் புதல்வனையும் கொண்டு பணிந்தார் காசினிமேல் 		13.1.13
  

4242    பரவும் பெருமைத் திருப்பதிகம் பாடி பணிந்து போந்து அன்பு 	

 விரவு மறையோன் காதலனை வெண்ணூல் பூட்டி அண்ணலார் 	

 முரசம் இயம்பக் கலியாணம் முடித்து முடிச் சேரலர் தம்பால் 	

 குரவ மலர்ப் பூந்தண் சோலை குலவு மலை நாடு அணைகின்றார் 		13.1.14
  

4243      சென்ற சென்ற குட புலத்துச் சிவனார் அடியார் பதிகள் தொறும் 	

 நன்று மகிழ்வுற்று இன்புற்று நலம் சேர் தலமும் கானமும் 	

 துன்று மணிநீர்க் கான் ஆறும் உறு கல் சுரமும் கடந்து அருளி 	

 குன்ற வள நாட்டு அகம் புகுந்தார் குலவும் அடியேன் அகம்புகுந்தார் 	13.1.15
  

4244     முன்னாள் முதலை வாய்புக்க மைந்தன் முன்போல் வரமீட்டுத் 	

 தென்னாரூரர் எழுந்து அருளா நின்றார் என்று சேரர் பிரார்க்கு 	

 அந்நாட்டு அரனார் அடியார்கள் முன்னே ஓடி அறிவிப்பப் 

 பொன்னார் கிழியும் மணிப்பூணும் காசும் தூசும் பொழிந்து அளித்தார் 		13.1.16
  

4245     செய்வது ஒன்றும் அறியாது சிந்தை மகிழ்ந்து களி கூர்ந்து 	

 என் ஐயன் அணைந்தான் எனை ஆளும் அண்ணல் அணைந்தான் ஆரூரில் 	

 சைவன் அணைந்தான் என் துணையாம் தலைவன் அணைந்தான் தரணி எலாம் 

 உய்ய அணைந்தான் அணைந்தான் என்று ஓகை முரசம் சாற்று வித்தார் 		13.1.17
  

4246      பெருகு மதிநூல் அமைச்சர்களை அழைத்துப் பெரியோர் எழுந்து அருளப் 	

 பொருவில் நகரம் அலங்கரித்துப் பண்ணிப் பயணம் புறப்படுவித்து 	

 அருவி மத மால் யானையினை அணைந்து மிசை கொண்ட அரசர் பெரும் 	

 தெருவு கழிய எதிர் வந்தார் சேரர் குலம் உய்ந்திட வந்தார் 		13.1.18
  

4247      மலை நாட்டு எல்லை உள் புகுந்து வந்த வன் தொண்டரை வரையில் 

 சிலை நாட்டிய வெல் கொடித்தானைச் சேரர் பெருமான் எதிர் சென்று 

 தலை நாள் கமலப் போது அனைய சரணம் பணியத் தாவில் பல 

 கலை நாட்டு அமுத ஆரூரர் தாமும் தொழுது கலந்தனர் ஆல் 		13.1.19
  

4248     சிந்தை மகிழும் சேரலனார் திரு ஆரூரர் எனும் இவர்கள் 

 தந்த மணி மேனிகள் வேறாம் எனினும் ஒன்றாம் தன்மையராய் 	

 முந்த எழும் காதலில் தொழுது முயங்கு உதியர் முதல் வேந்தர் 	

 எந்தை பெருமான் திருவாரூர்ச் செல்வம் வினவி இன்புற்றார் 	13.1.20
  

4249    ஒருவர் ஒருவரில் கலந்து குறைபாடு இன்றி உயர் காதல் 

 இருவர் நண்பின் செயல் கண்ட இரண்டு திறத்து மாந்தர்களும் 

 பெருகு மகிழ்ச்சி கலந்து ஆர்த்தார் பெருமாள் தமிழின் பெருமாளை 	

 வருகை வரையின் மிசை ஏற்றித் தாம் பின் மதிவெண் குடை கவித்தார் 	13.1.21
  

4250    உதியர் பெருமாள் பெரும் சேனை ஓதம் கிளர்ந்தது என ஆர்ப்ப 	

 கதிர் வெண் திரு நீற்று அன்பர் குழாம் கங்கை கிளர்ந்தது என ஆர்ப்ப 	

 எதிர் வந்து இறைஞ்சும் அமைச்சர் குழாம் ஏறும் இவுளித் துகள் ஆர்ப்ப 

 மதி தங்கிய மஞ்சு அணி இஞ்சி வஞ்சி மணிவாயிலை அணைந்தார் 13.1.22
  

4251    ஆரண மொழிகள் முழங்கிட ஆடினர் குணலைகள் அந்தணர் 	

 வாரண மத மழை சிந்தின வாசிகள் கிளர் ஒளி பொங்கின 

 பூரண கலசம் மலிந்தன பூ மழை மகளிர் பொழிந்திடும் 	

 தோரண மருகு புகுந்தது தோழர்கள் நடவிய குஞ்சரம் 	13.1.23
  

4252    அரிவையர் தெருவில் நடம் பயில் அணி கிளர் தளிர் அடி தங்கிய 	

 பரிபுர ஒலிகள் கிளர்ந்தன பணை முரசு ஒலிகள் பரந்தன 

 சுரிவனை நிரைகள் முரன்றன துணைவர்கள் இருவரும் வந்து அணி 	

 விரிதரு பவன நெடும் கடை விறல் மத கரியின் இழிந்தனர் 	13.1.24
  

4253    தூ நறு மலர் தரளம் பொரிதூவி முன் இரு புடையின் கணும் 	

 நான் மறை முனிவர்கள் மங்கல நாம நன்மொழிகள் விளம்பிட 

 மேல் நிறை நிழல் செய வெண் குடை வீசிய கவரி மருங்கு உற 	

 வானவர் தலைவரும் நண்பரும் மாளிகை நடுவு புகுந்தனர் 	13.1.25
  

4254   அரியணை அதனில் விளங்கிட அடல் மழ விடை என நம்பியை 	

 வரிமலர் அமளி அமர்ந்திட மலையர்கள் தலைவர் பணிந்து பின் 

 உரிமை நல் வினைகள் புரிந்தன உரை முடிவில என முன் செய்து 

 பரிசனம் மனம் மகிழும்படி பல பட மணி நிதி சிந்தினர் 	13.1.26
  

4255    இன்ன தன்மையில் உதியர்கள் தலைவர்தாம் இடர் கெட முனைப்பாடி 	

 மன்னர் தம் உடன் மகிழ்ந்து இனிது உறையும் நாள் மலை நெடு நாடுஎங்கும் 	

 பன்னகம் புனை பரமர் தம் திருப்பதி பல உடன் பணிந்து ஏத்திப் 	

 பொன் நெடும் தட மூது எயில் மகோதையில் புகுந்தனர் வன்தொண்டர் 	13.1.27
  

4256    ஆய செய்கையில் நாள் பல கழிந்தபின் அரசர்கள் முதல் சேரர் 	

 தூய மஞ்சனத் தொழில் இனின் தொடங்கிடத் துணைவராம் வன்தொண்டர் 	

 பாய கங்கை சூழ் நெடும் சடைப் பரமரைப் பண்டுதாம் பிரிந்து எய்தும் 	

 சேய நல்நெறி குறுகிடக் குறுகினார் திருவஞ்சைக் களம் தன்னில் 	13.1.28
  

4257    கரிய கண்டர் தம் கோயிலை வலம் கொண்டு காதலால் பெருகு அன்பு 	

 புரியும் உள்ளத்தர் உள்ளணைந்து இறைவர் தம் பூம் கழல் இணை போற்றி 	

 அரிய செய்கையில் அவனியில் விழுந்து எழுந்து அலைப்புறும் மனை வாழ்க்கை 	

 சரியவே தலைக்குத் தலை மாலை என்று எடுத்தனர் தமிழ் மாலை 13.1.29
  

4258    எடுத்த அத்திருப் பதிகத்தின் உள் குறிப்பு இவ்வுலகினில் பாசம் 	

 அடுத்த வாழ்க்கையை அறுத்திட வேண்டும் என்று அன்பர் அன்பினில் பாடக் 	

 கடுத்த தும்பிய கண்டர் தம் கயிலையில் கணத்தவருடன் கூடத் 	

 தடுத்த செய்கைதான் முடிந்திடத் தங்கு அழல் சார்பு தந்து அளிக்கின்றார் 	13.1.30
  

4259    மன்றலந் தரு மிடைந்த பூம் கயிலையில் மலை வல்லியுடன் கூட 

 வென்றி வெள்விடைப் பாகர் தாம் வீற்று இருந்து அருளிய பொழுதின் கண் 	

 ஒன்று சிந்தை நம் ஊரனை உம்பர் வெள் யானையின் உடன் ஏற்றிச் 	

 சென்று கொண்டு இங்கு வாரும் என்று அயன் முதல் தேவர் கட்கு அருள் செய்தார் 		13.1.31
  

4260     வான நாடர்கள் அரி அயன் முதலினோர் வணங்கி முன் விடை கொண்டு 	

 தூ நலம் திகழ் சோதி வெள்ளானையும் கொண்டு வன் தொண்டர்க்குத் 	

 தேன் அலம்பு தண் சோலை சூழ் மாகோதையில் திருவஞ்சைக் களம் சேரக் 	

 கானிலங் கொள வலம் கொண்டு மேவினார் கடிமதில் திருவாயில் 	13.1.32
  

4261    தேவர் தங்குழாம் நெருங்கிய வாய்தலில் திருநாவல் ஊரர்தம் 

 காவல் மன்னரும் புறப்பட எதிர்கொண்டு கயிலை வீற்று இருக்கின்ற 	

 பூவலம்பு தண் புனல் சடை முடியவர் அருளி இப் பாடு என போற்றி 	

 ஏவல் என்றபின் செய்வது ஒன்று இலாதவர் பணிந்து எழுந்து எதிரேற்றார் 	13.1.33
  

4262    ஏற்ற தொண்டரை அண்டர் வெள்ளானையின் எதிர் வலம் கொண்டு ஏற்ற 	

 நாற்றடங் கடல் முழக்கு என ஐவகை நாதம் மீது எழுந்து ஆர்ப்பப் 

 போற்றி வானவர் பூமழை பொழிந்திடப் போதுவார் உயிர் எல்லாம் 	

 சாற்றும் மாற்றங்கள் உணர் பெரும் துணைவரை மனத்தினில் கொடு சார்ந்தார் 	13.1.34
  

4263    சேரர் தம்பிரான் தோழர் தஞ்செயல் அறிந்து அப்போதே 	

 சார நின்றதோர் பரியினை மிசைக் கொண்டு திருவஞ்சைக் களம்சார்வார் 	

 வீர வெண் களிறுகைத்து விண்மேல் செலும் மெய்த்தொண்டர் தமைக் கண்டார் 	

 பாரில் நின்றிலர் சென்றதம் மனத்தொடு பரியும் முன் செலவிட்டார் 	13.1.35
  

4264    விட்ட வெம்பரிச் செவியினில் புவி முதல் வேந்தர் தாம் விதியாலே 	

 இட்டமாம் சிவ மந்திரம் ஓதலின் இரு விசும்பு எழப் பாய்ந்து 	

 மட்டலர்ந்த பைந் தெரியல் வன் தொண்டர் மேல் கொண்ட மாதங்கத்தை 	

 முட்ட எய்தி வலம் கொண்டு சென்றது மற்று அதன் முன்னாக 	13.1.36
  

4265     உதியர் மன்னவர் தம் பெரும் சேனையின் உடன் சென்ற படைவீரர் 	

 கதிகொள் வாசியில் செல்பவர் தம்மைத்தங்கட்புலப்படும் எல்லை 	

 எதிர் விசும்பினில் கண்டு மின் கண்டிலர் ஆதலின் எல்லாரும் 	

 முதிரும் அன்பினில் உருவிய சுரிகையால் முறை முறை உடல் வீழ்ந்தார் 		13.1.37
  

4266    வீரயாக்கையை மேல் கொண்டு சென்று போய் வில்லவர் பெருமானைச் 	

 சார முன் சென்று சேவகம் ஏற்றனர் தனித் தொண்டர்மேல் கொண்ட 	

 வாரும் மும் மதத்து அருவி வெள்ளானைக்கு வயப் பரி முன் வைத்துச் 	

 சேரர் வீரரும் சென்றனர் மன்றவர் திருமலைத் திசை நோக்கி 	13.1.38
  

4267    யானை மேல் கொண்டு செல்கின்ற பொழுதினில் இமையவர் குழாம் என்னும் 	

 தானை முன் செலத் தானெனை முன் படைத்தான் எனும் தமிழ் மாலை 	

 மானவன் தொண்டர் பாடி முன் அணைந்தனரர் மதி நதி பொதி வேணித் 

 தேன் அலம்பு தண் கொன்றையார் திருமலைத் தென்திசைத் திருவாயில் 	13.1.39
  

4268    மாசில் வெண்மை சேர் பேர் ஒளி உலகு எலாம் மலர்ந்திட வளர் மெய்ம்மை 	

 ஆசில் அன்பர் தம் சிந்தை போல் விளங்கிய அணி கிளர் மணிவாயில் 	

 தேசுதங்கிய யானையும் புரவியும் இழிந்து சேண் இடைச் செல்வார் 	

 ஈசர் வெள்ளி மா மலைத் தடம் பல கடந்து எய்தினார் மணிவாயில் 		13.1.40
  

4269    அங்கண் எய்திய திரு அணுக்கன் திரு வாயிலின் அடல் சேரர் 	

 தங்கள் காவலர் தடை உண்டு நின்றனர் தம்பிரான் அருளாலே 	

 பொங்கு மா மதம் பொழிந்த வெள்ளானையின் உம்பர் போற்றிடப் போந்த 	

 நங்கள் நாவலூர் காவலர் நண்ணினார் அண்ணலார் திருமுன்பு 		13.1.41
  

4270    சென்று கண்ணுதல் திருமுன்பு தாழ்ந்து வீழ்ந்து எழுந்து சேண் இடை விட்டு 	

 அகன்று கோவினைக் கண்டு அணைந்தது எனக் காதலின் விரைந்து எய்தி 	

 நின்று போற்றிய தனிப் பெரும் தொண்டரை நேர் இழை வலப் பாகத்து 	

 ஒன்றும் மேனியர் ஊரனே வந்தனை என்றனர் உலகுய்ய 		13.1.42
  

4271  அடியனேன் பிழை பொறுத்து எனை ஆண்டு கொண்ட தொடக்கினை நீக்கி 

 முடிவிலா நெறி தரும் பெரும் கருணை என் தரத்ததோ என முன்னர் 	

 படியும் நெஞ்சொடு பல் முறை பணிந்து எழும் பரம்பரை ஆனந்த 	

 வடிவு நின்றது போன்று இன்ப வெள்ளத்து மலர்ந்தனர் வன் தொண்டர் 	13.1.43
  

4272   நின்ற வன் தொண்டர் நீர் அணி வேணிய நின் மலர்க் கழல் சாரச் 

 சென்று சேரலன் திரு மணி வாயிலின் புறத்தினன் எனச் செப்ப 	

 குன்ற வில்லியார் பெரிய தேவரை சென்று கொணர்க என அவர் எய்தி 	

 வென்றி வானவர்க்கு அருளிப்பாடு என அவர் கழல் தொழ விரைந்து எய்தி 	13.1.44
  

4273   மங்கை பாகர் தம் திரு முன்பு சேய்த்து ஆக வந்தித்து மகிழ்வு எய்திப் 	

 பொங்கும் அன்பினில் சேரலர் போற்றிடப் புதுமதி அலைகின்ற 

 கங்கைவார் சடைக் கயிலை நாயகர் திருமுறுவலின் கதிர் காட்டி 

 இங்கு நாம் அழையாமை நீ எய்தியது என் என அருள் செய்தார் 	13.1.45
  

4274   அரசர் அஞ்சலி கூப்பி நின்று அடியனேன் ஆரூரர் கழல் போற்றிப் 

 புரசை யானை முன் சேவித்து வந்தனன் பொழியும் நின் கருணைத் தொண்டு 	

 இரை செய் வெள்ளமுன் கொடுவந்து புகுதலின் திருமுன்பு வரப் பெற்றேன் 	

 விரைசெய் கொன்றை சேர் வேணியாய் இனியொரு விண்ணப்பம் உளது என்று 		13.1.46
  

4275   பெருகு வேதமும் முனிவரும் துதிப்பு அரும் பெருமையாய் உனை அன்பால் 	

 திருஉலாப் புறம் பாடினேன் திருச்செவி சாத்திடப் பெற வேண்டும் 	

 மருவு பாசத்தை அகன்றிட வன்தொண்டர் கூட்டம் வைத்தாய் என்ன 	

 அருளும் ஈசரும் சொல்லுக என்றனர் அன்பரும் கேட்பித்தார் 		13.1.47
  

4276   சேரர் காவலர் பரிவுடன் கேட்பித்த திருஉலாப் புறம் கொண்டு 	

 நாரி பாகரும் நலம் மிகு திரு அருள் நயப்புடன் அருள் செய்வார்

 ஊரன் ஆகிய ஆலால சுந்தரன் உடன் அமர்ந்து இருவீரும் 	

 சார நங்கண் நாதராம் தலைமையில் தங்கும் என்று அருள் செய்தார் 	13.1.48
  

4277   அன்ன தன்மையில் இருவரும் பணிந்து எழுந்து அருள் தலை மேல் கொண்டு 	

 மன்னும் வன்தொண்டர் ஆலால சுந்தரர் ஆகித் தாம் வழுவாத 	

 முன்னை நல்வினைத் தொழில் தலை நின்றார் முதல் சேரர் பெருமானும் 	

 நன்மை சேர் கண நாதராய் அவர் செயும் நயப்பு உறு தொழில் பூண்டார் 	13.1.49
  

4278   தலத்து வந்துமுன் உதயம் செய் பரவையார் சங்கிலியார் என்னும் 	

 நலத்தின் மிகக் கவர் வல்வினைத் தொடக்கற நாயகி அருளாலே

 அலத்த மெல்லடிக் கமலினியாருடன் அனிந்தை யாராக்஢ 	

 மலைத் தனிப் பெருமான் மகள் கோயிலில் தம் தொழில் வழிநின்றார் 	13.1.50
  

4279   வாழி மாதவர் ஆலால சுந்தரர் வழி இடை அருள் செய்த 	

 ஏழிசைத் திருப்பதிகம் இவ்வுலகினில் ஏற்றிட எறி முன்நீர் 	

 ஆழி வேந்தன் ஆம் வருணனுக்கு அளித்திட அவனும் அவ் அருள் சூடி 	

 ஊழியில் தனி ஒருவர் தம் திருவஞ்சைக் களத்தில் உய்த்து உணர்வித்தான் 	13.1.51
  

4280   சேரர் காவலர் விண்ணப்பம் செய்த அத் திருஉலாப் புறம் அன்று 	

 சாரல் வெள்ளியங்கயிலையில் கேட்ட மா சாத்தனார் தரித்து இந்தப் 	

 பாரில் வேதியர் திருப்பிடவூர் தனில் வெளிப்படப் பகர்ந்து எங்கும் 	

 நார வேலை சூழ் உலகினில் விளங்கிட நாட்டினர் நலத்தாலே 		13.1.52
  

4281  என்றும் இன்பம் பெருகும் இயல்பினால் 	

 ஒன்று காதலித்து உள்ளமும் ஓங்கிட 	

 மன்றுளார் அடியார் அவர் வான் புகழ் 	

 நின்றது எங்கும் நிலவி உலகெலாம் 		13.1.53


திருச்சிற்றம்பலம் 

 வெள்ளானைச் சருக்கம் முற்றிற்று.

 இரண்டாம் காண்டம் முற்றிற்று.

  பெரிய புராணம் முற்றிற்று.
 


 This webpage was last updated on  August 10, 2005 