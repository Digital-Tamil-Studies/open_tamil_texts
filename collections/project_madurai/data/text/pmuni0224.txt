 







periya purANam of cEkkizAr, part 2 (in tamil script, Unicode/UTF-8 format)




 சேக்கிழார் அருளிய  

  திருத்தொண்டர் புராணம் என்ற பெரிய புராணம் 

இரண்டாம்  காண்டம் - சருக்கம்  6 

 (வம்பறா வரிவண்டுச் சருக்கம்)

6.1   திருஞான சம்பந்த சுவாமிகள் புராணம் -முதல் பகுதி (1899- 2598) 
periya purANam of cEkkizAr

Canto 2, Carukkam -6 part 1 

 (vampaRA varivaNTuc carukkam) 

 In tamil script, unicode/UTF-8 format
 

Acknowledgements: 

Our Sincere thanks go to Dr. Thomas Malten and Colleagues of the Univ. of Koeln, Germany 

for providing us with the transliterated/romanized version of the etext and giving us permission 

to release the TSCII version as part of Project Madurai etext collections. 

TSCII proof reading by tiruciRRampalam aRakaTTaLai, Kovilpatti, Tamilnadu. 

Preparation of HTML and PDF versions: Dr. K. Kalyanasundaram Lausanne, Switzerland.

This webpage presents the Etext in Tamil script but in Unicode encoding.

To view the Tamil text correctly you need to set up the following: 

i). You need to have Unicode fonts containing Tamil Block (Latha,

Arial Unicode MS, TSCu_Inaimathi, Code2000, UniMylai,...) installed on your computer 

and the OS capable of rendering Tamil Scripts (Windows 2000 or Windows XP). 



ii)Use a browser that is capable of handling UTF-8 based pages

(Netscape 6, Internet Explorer 5, FireFox Mozilla,..) with the Unicode Tamil font chosen as the default font for the UTF-8 char-set/encoding view. 


Project Madurai is an open, voluntary, worldwide initiative devoted to preparation 

of electronic texts of tamil literary works and to distribute them free on the Internet. 

Details of Project Madurai are available at the website

http://www.projectmadurai.org/
You are welcome to freely distribute this file, provided this header page is kept intact.


 

 சேக்கிழார் அருளிய திருத்தொண்டர் புராணம்  

 என்ற பெரிய புராணம் -முதற் காண்டம் 

 6. வம்பறா வரிவண்டுச் சருக்கம் - முதல் பகுதி  
 6.1  திருஞான சம்பந்த சுவாமிகள் புராணம்  /முதல் பகுதி  (1899 - 2598) 




திருச்சிற்றம்பலம் 



1899 

 வேத நெறி தழைத்து ஓங்க மிகு சைவத் துறை விளங்கப் 	

 பூத பரம்பரை பொலியப் புனித வாய் மலர்ந்து அழுத   	

 சீத வள வயல் புகலித் திருஞான சம்பந்தர்     	

 பாத மலர் தலைக் கொண்டு திருத் தொண்டு பரவுவாம் 		6.1.1
  

1900    சென்னி வளர் மதி அணிந்த சிலம்பு அணி சேவடியார் தம் 	

 மன்னிய சைவத் துறையின் வழி வந்த குடி வளவர்   	

 பொன்னி வளம் தரு நாடு பொலிவு எய்த நிலவியதால்      	

 கன்னி மதில் மருங்கு முகில் நெருங்கும் கழுமல மூதூர்  6.1.2
  

1901அப் பதி தான் அந்தணர் தம் கிடைகள் அரு மறை முறையே  	

 செப்பும் ஒலி வளர் பூகச் செழும் சோலை புறம் சூழ 	

 ஒப்பில் நகர் ஓங்குதலால் உகக் கடை நாள் அன்றியே	

 எப்பொழுதும் கடல் மேலே மிதப்பது என இசைந்து உளதால்   6.1.3
  

1902அரி அயனே முதல் அமரர் அடங்க எழும் வெள்ளங்கள்  	

 விரி சுடர் மா மணிப் பதணம் மீது எறிந்த திரை வரைகள்  	

 புரிசை முதல் புறம் சூழ்வ பொங்கு ஓதம் கடை நாளில்  	

 வரி அரவி மந்தரம் சூழ் வடம் போல வயங்குமால்  	6.1.4
  

1903வளம் பயிலும் புறம் பணைப் பால் வாசப் பாசடை மிடைந்த 	

 தளம் பொலியும் புனல் செந்தாமரைச் செவ்வித தட மலரால்   	

 களம் பயில் நீர்க் கடல் மலர்வது ஒரு பரிதி எனக் கருதி   	

 இளம் பரிதி பல மலர்ந்தாற் போல்ப உள இலஞ்சி பல     6.1.5
  

1904 உளம் கொள் மறை வேதியர் தம் ஓமத் தூமத்து இரவும்     	

 கிளர்ந்த திரு நீற்று ஒளியில் கெழுமிய நண் பகலும் அலர்ந்து 	

 அளந்து அறியாப் பலூழி ஆற்றுதலால் அகல் இடத்து   	

 விளங்கிய அம்மூதூர்க்கு வேறு இரவும் பகலும் மிகை  6.1.6
  

1905பரந்த விளைவயல் செய்ய பங்கயமாம் பொங்கு எரியில்   	

 வரம்பில் வளர் தேமாவின் கனி கிழிந்த மது நறு நெய்     	

 நிரந்தரம் நீள் இலைக் கடையால் ஒழுகுதலால் நெடிது அவ்வூர்   	

 மரங்களும் ஆகுதி வேட்கும் தகைய என மணந்து உளதால்	 6.1.7
  

1906வேலை அழல் கதிர் படிந்த வியன் கங்குல் வெண்மதியம்    	

 சோலை தொறும் நுழைந்து புறப்படும் பொழுது துதைந்த மலர்ப்   	

 பால் அணைந்து மதுத் தோய்ந்து தாது அளைந்து பயின்று அந்தி   	

 மாலை எழும் செவ்வொளிய மதியம் போல் வதியுமால்  6.1.8
  

1907 காமர் திருப்பதி அதன் கண் வேதியர் போல் கடி கமழும்  	

 தாமரையும் புல்லிதமும் தயங்கிய நூலும் தாங்கித்   	

 தூமரு நுண் துகள் அணிந்து துளி வருகண்ணீர் ததும்பித் 	

 தேமரு மென் சுரும்பு இசையால் செழும் சாமம் பாடுமால் 6.1.9
  

1908புனைவார் பொன் குழை அசையப் பூந்தானை பின் போக்கி 	

 வினை வாய்ந்த தழல் வேதி மெழுக்குற வெண் சுதை ஒழுக்கும்    	

 கனை வானமுகில் கூந்தல் கதிர் செய் வடமீன் கற்பின்  	

 மனை வாழ்க்கைக் குலமகளிர் வளம் பொலிவ மாடங்கள் 6.1.10
  

1909 வேள்வி புரி சடங்கு அதனை விளையாட்டுப் பண்ணை தொறும்	

 பூழியுற வகுத்து அமைத்துப் பொன் புனை கிண்கிணி ஒலிப்ப    	

 ஆழி மணிச் சிறு தேர் ஊர்ந்த அவ்விரதப் பொடியாடும்      	

 வாழி வளர் மறைச் சிறார் நெருங்கியுள மணி மறுகு	 6.1.11
  

1910 விடு சுடர் நீள் மணி மறுகின் வெண் சுதை மாளிகை மேகம்  	

 தொடு குடுமி நாசி தொறும் தொடுத்த கொடி சூழ் கங்குல்    	

 உடுஎனு நாள் மலர் அலர உறு பகலில் பல நிறத்தால்	

 நெடு விசும்பு தளிப்பது என நெருங்கியுள மருங்கு எல்லாம்     	6.1.12
  

1911 மடை எங்கும் மணிக்குப்பை வயல் எங்கும் கயல் வெள்ளம்    	

 புடை எங்கும் மலர்ப் பிறங்கல் புறம் எங்கும் மகப் பொலிவு    	

 கிடை எங்கும் கலைச் சூழல் கிளர் எங்கும் முரல் அளிகள்      	

 இடை எங்கும் முனிவர் குழாம் எயில் எங்கும் பயில் எழிலி    	6.1.13
  

1912பிரமபுரம் வேணுபுரம் புகலி பெருவெம் குரு நீர்ப்      	

 பொருவில் திருத் தோணிபுரம் பூம்தராய் சிரபுரம் முன்      	

 வருபுறவம் சண்பை நகர் வளர் காழி கொச்சை வயம் 	

 பரவு திருக் கழுமலமாம் பன்னிரண்டு திருப் பெயர்த்தால்    	6.1.14
  

1913அப்பதியின் அந்தணர் தம் குடி முதல்வர் ஆசில் மறை     	

 கைப்படுத்த சீலத்துக் கவுணியர் கோத்திரம் விளங்கச்  	

 செப்பும் நெறி வழிவந்தார் சீவபாத இருதயர் என்று	

 இப் புவி வாழத் தவம் செய் இயல்பினார் உளர் ஆனார்  	6.1.15
  

1914 மற்றவர் தம் திரு மனையார் வாய்ந்த மரபின் வரு      	

 பெற்றியினார் எவ்வுலகும் பெறற்கு அரிய பெருமையினார்     	

 பொற்புடைய பகவதியார் எனப் போற்றும் பெயர் உடையார்    	

 கற்பு மேம்படு சிறப்பால் கணவனார் கருத்து அமைந்தார்  	6.1.16
  

1915மரபு இரண்டும் சைவ நெறி வழிவந்த கேண்மையினார்    	

 அரவு அணிந்த சடை முடியார் அடியலால் அறியாது   	

 பரவு திருநீற்று அன்பு பாலிக்கும் தன்மையராய்    	

 விரவு மறை மனை வாழ்க்கை வியப்பு எய்த மேவு நாள் 	6.1.17
  

1916 மேதினி மேல் சமண் கையர் சாக்கியர் தம் பொய்ம்மிகுந்த  	

 ஆதி அருமறை வழக்கம் அருகி அரன் அடியார் பால்  	

 பூதி சாதன விளக்கம் போற்றல் பெறாது ஒழியக் கண்டு      	

 ஏதமில் சீர் சிவ பாத இருதயர் தாம் இடர் உழந்தார்      	6.1.18
  

1917. மனை அறத்தில் இன்பம் உறு மகப் பெறுவான் விரும்புவார்  	

 அனையநிலை தலை நின்றே ஆய சேவடிக் கமலம்    	

 நினைவுற முன் பர சமயம் நிராகரித்து நீர் ஆக்கும்	

 புனை மணிப்பூண் காதலனைப் பெறப் போற்றும் தவம் புரிந்தார்  		6.1.19
  

1918 பெருத்து எழும் அன்பால் பெரிய நாச்சியார் உடன் புகலித்	

 திருத்தோணி வீற்று இருந்தார் சேவடிக் கீழ் வழிபட்டுக்     	

 கருத்து முடிந்திடம் பரவும் காதலியார் மணி வயிற்றில்      	

 உருத் தெரிய வரும் பெரும் பேறு உலகு உய்ய உளதாக		6.1.20
  

1919 ஆள் உடையாளுடன் தோணி அமர்ந்த பிரான் அருள் போற்றி  	

 மூளும் மகிழ்ச்சியில் தங்கள் முதல் மறைநூல் முறைச் சடங்கு     	

 நாள் உடைய ஈரைந்து திங்களினும் நலம் சிறப்பக்  	

 கேளிர் உடன் செயல் புரிந்து பேர் இன்பம் கிளர்வ்வுறுநாள்    	6.1.21
  

1920அருக்கன் முதல் கோன் அனைத்தும் அழகிய உச்சங்களிலே   	

 பெருக்க வலியுடன் நிற்கப் பேணிய நல்லோரை எழத்	

 திருக்கிளரும் ஆதிரை நாள் திசை விளங்கப் பரசமயத்      	

 தருக்கொழியச் சைவம் முதல் வைதிகமும் தழைத்து ஓங்க  		6.1.22
  

1921தொண்டர் மனம் களி சிறப்பத் தூய திருநீற்று நெறி   	

 எண் திசையும் தனி நடப்ப ஏழ் உலகும் குளிர் தூங்க 	

 அண்டர் குலம் அதிசயிப்ப அந்தணர் ஆகுதி பெருக   	

 வண் தமிழ் செய்தவம் நிரம்ப மாதவத்தோர் செயல் வாய்ப்ப   6.1.23
  

1922திசை அனைத்தின் பெருமை எலாம் தென் திசையே வென்று ஏற      	

 மிசை உலகும் பிறவுலகும் மேதினியே தனி வெல்ல 	

 அசைவில் செழும் தமிழ் வழக்கே அயல் வழக்கின் துறைவெல்ல   	

 இசை முழுதும் மெய் அறிவும் இடம் கொள்ளும் நிலை பெருக   6.1.24
  

1923 தாளுடைய படைப்பு என்னும் தொழில் தன்மை தலைமை பெற 	

 நாளுடைய நிகழ்காலம் எதிர்காலம் நவை நீங்க   	

 வாளுடைய மணிவீதி வளர்காழிப் பதிவாழ      	

 ஆளுடைய திருத்தோணி அமர்ந்த பிரான் அருள் பெருக	6.1.25
  

1924அவம் பெருக்கும் புல் அறிவின் அமண் முதலாம் பரசமயப்   	

 பவம் பெருக்கும் புரை நெறிகள் பாழ்பட நல் ஊழி தொறும்    	

 தவம் பெருக்கும் சண்பையிலே தாவில் சராசரங்கள் எலாம்     	

 சிவம் பெருக்கும் பிள்ளையார் திரு அவதாரம் செய்தார்  6.1.26
  

1925அப்பொழுது பொற்புறு திருக்கழு மலத்தோர்   	

 எப்பெயரினோரும் அயல் எய்தும் இடையின்றி      	

 மெய்ப்படு மயிர்ப் புளகம் மேவி அறியாமே      	

 ஓப்பில் களி கூர்வதோர் உவப்புற உரைப்பார்     6.1.27
  

1926 சிவன் அருள் எனப் பெருகும் சித்தம் மகிழ் தன்மை      	

 இவண் இது நமக்கு வர எய்தியது என் என்பார்      	

 கவுணியர் குலத்தில் ஒரு காதலன் உதித்தான்      	

 அவன் வருநிமித்தம் இது என்று அதிசயித்தார்     6.1.28
  

1927பூ முகை அவிழ்ந்து மணம் மேவும் பொழில் எங்கும்  	

 தே மருவு தாதோடு துதைந்த திசை எல்லாம்      	

 தூ மருவு சோதி விரியத் துகள் அடக்கி	

 மா மலய மாருதமும் வந்து அசையும் அன்றே	6.1.29
  

1928 மேலை இமையோர்களும் விருப்பொடு கரப்பில் 	

 சோலை மலர் போல மலர் மா மழை சொரிந்தே  	

 ஞாலம் மிசை வந்து வளர் காழி நகர் மேவும்     	

 சீல மறையோர்கள் உடன் ஓம வினை செய்தார்    6.1.30
  

1929 பூத கண நாதர் புவி வாழ அருள் செய்த     	

 நாதன் அருளின் பெருமை கண்டு நலம் உய்ப்பார்     	

 ஓதும் மறையோர் பிறிது உரைத்திடினும் ஓவா     	

 வேத மொழியால் ஒலி விளங்கி எழும் எங்கும்    	 6.1.31
  

1930பயன் தருவ ப·றருவும் வல்லிகளும் மல்கித்    	

 தயங்கு புனலும் தெளிவ தண்மையுடன் நண்ணும்	

 வயங்கு ஒளி விசும்பு மலினம் கழியும் மாறா     	

 நயம் புரிவ புள் ஒலிகள் நல்ல திசை எல்லாம்     6.1.32
  

1931 அம்கண் விழவில் பெருகு சண்பை அகல் மூதூர்ச்  	

 சங்கம் படகம் கருவி தாரை முதலான   	

 எங்கணும் இயற்றுபவர் இன்றியும் இயம்பும்  	

 மங்கல முழக்கு ஒலி மலிந்த மறுகு எல்லாம்  	 6.1.33
  

1932 இரும் புவனம் இத்தகைமை எய்த அவர் தம்மைத்  	

 தரும் குல மறைத் தலைவர் தம் பவன முன்றில்      	

 பெரும் களி வியப்பொடு பிரான் அருளினாலே    	

 அரும் திரு மகப் பெற அணைந்த அணி செய்வார்     6.1.34
  

1933 காதல் புரி சிந்தை மகிழக் களி சிறப்பார்	

 மீது அணியும் நெய் அணி விழாவொடு திளைப்பார் 	

 சூத நிகழ் மங்கல வினைத் துழனி பொங்கச்      	

 சாதக முறைப் பல சடங்கு வினை செய்வார்   6.1.35
  

1934 மா மறை விழுக்குல மடந்தையர்கள் தமில்    	

 தாம் உறு மகிழ்ச்சியோடு சாயல் மயில் என்னத்   	

 தூ மணி விளக்கொடு சுடர்க் குழைகள் மின்னக்     	

 காமர் திரு மாளிகை கவின் பொலிவு செய்வார்   6.1.36
  

1935 சுண்ணமொடு தண் மலர் துதைந்த துகள் வீசி   	

 உண்ணிறைந்த விருப்பின் உடன் ஓகை உரை செய்வார் 	

 வெண் முளைய பாலிகைகள் வேதி தொறும் வைப்பார் 	

 புண்ணிய நறும் புனல் கொள் பொன் குடம் நிரைப்பார்	 6.1.37
  

1936செம் பொன் முதலான பல தான வினை செய்வார்  	

 நம்பர் அடியார் அமுது செய்ய நலம் உய்ப்பார்      	

 வம்பலர் நறும் தொடையல் வண்டொடு தொடுப்பர்    	

 நிம்பம் முதலான கடி நீடு வினை செய்வார்       6.1.38
  

1937	ஐயவி உடன் பல அமைத்த புகையாலும்  	

 நெய் அகில் நறுங்குறை நிறைத்த புகையாலும்      	

 வெய்ய தழல் ஆகுதி விழுப் புகையினாலும்	

 தெய்வ மணம் நாறவரு செய் தொழில் விளைப்பார்   6.1.39
  

1938 ஆய பல செய் தொழில்கள் அன்று முதல் விண்ணோர்     	

 நாயகன் அருள் பெருமை கூறும் நலம் எய்த 	

 தூய திரு மா மறை தொடர்ந்த நடை நூலின்      	

 மேய விதி ஐயிரு தினத்தினும் விளைத்தார்     	 6.1.40
  

1939 நாம கரணத்து அழகு நாள் பெற நிறுத்திச்   	

 சேம உதயப் பரிதியில் திகழ் பிரானைத்      	

 தாமரை மிசைத் தனி முதல் குழவி என்னத் 	

 தூ மணி நிரைத்து அணி செய் தொட்டில் அமர்வித்தார்   6.1.41
  

1940பெரு மலை பயந்த கொடி பேணும் முலையின் பால்  	

 அரு மறை குழைத்த அமுது செய்து அருளுவாரைத்      	

 தருமிறைவியார் பரமர் தாள் பரவும் அன்பே      	

 திருமுலை சுரந்து அமுது செய்து அருளுவித்தார்       6.1.42
  

1941ஆறுலவு செய்ய சடை ஐயர் அருளாலே  	

 பேறு உலகினுக்கு என வரும் பெரியவர்க்கு	

 வேறு பல காப்பு மிகை என்று அவை விரும்பார்    	

 நீறு திரு நெற்றியில் நிறுத்தி நிறைவித்தார்   6.1.43
  

1942தாயர் திரு மடித்தலத்தும் தயங்கு மணித் தவிசினிலும்   	

 தூய சுடர்த் தொட்டிலினும் தூங்கு மலர்ச் சயனத்தும்   	

 சேய பொருள் திருமறையும் தீம் தமிழும் சிறக்க வரு  	

 நாயகனைத் தாலாட்டும் நலம் பல பாராட்டினார்     6.1.44
  

1943 வரும் முறைமைப் பருவத்தில் வளர் புகலிப் பிள்ளையார்   	

 அரு மறைகள் தலை எடுப்ப ஆண்ட திருமுடி எடுத்துப்   	

 பெரு மழுவர் தொண்டு அல்லால் பிரிது இசையோம் என்பார் போல்  	

 திருமுக மண்டலம் அசையச் செங்கீரை ஆடினார்      6.1.45
  

1944 நாம் அறியோம் பர சமயம் உலகிர் எதிர் நாடாது   	

 போம் அகல என்று அங்கை தட்டுவதும் புனிதன் பால்  	

 காமரு தாளம் பெறுதற்கு ஒத்துவதும் காட்டுவ போல்  	

 தாமரைச் செங்கை களினால் சப்பாணி கொட்டினார்  6.1.46
  

1945 விதி தவறுபடும் வேற்றுச் சமயங்கள் இடை விழுந்து      	

 கதி தவழ இரு விசும்பு நிறைந்த கடிவார் கங்கை  	

 நதி தவழும் சடை முடியார் ஞானம் அளித்திட உரியார்      	

 மதி தவழ் மாளிகை முன்றின் மருங்கு தவழ்ந்து அருளினார்      6.1.47
  

1946 சூழ வரும் பெருஞ்சுற்றத்துத் தோகையரும் தாதியரும்      	

 காழியர் தம் சீர் ஆட்டே கவுணியர் கற்பகமே என்று	

 ஏழ் இசையும் எவ் உலகும் தனித் தனியே 	

 வாழ வரும் அவர் தம்மை வருக வருக என அழைப்ப    6.1.48
  

1947திரு நகையால் அழைத்து அவர் தம் செழு முகங்கள் மலர்வித்தும்      	

 வருமகிழ்வு தலை சிறப்ப மற்றவர் மேல் செலவுகைத்தும்  	

 உருகி மனம் கரைந்து அலைய உடன் அணைந்து தழுவியும் முன்     	

 பெருகிய இன்புற அளித்தார் பெரும் புகலிப் பிள்ளையார்      6.1.49
  

1948 வளர் பருவ முறை ஆண்டு வருவதன் முன் மலர் வரிவண்டு     	

 உளர் கரு மென் சுருள் குஞ்சியுடன் அலையச் செந்நின்று	

 கிளர் ஒலி கிண்கிணி எடுப்பக் கீழ்மை நெறிச் சமயங்கள்   	

 தளர் நடை இட்டு அறத் தாமும் தளர் நடை இட்டு அருளினார்    6.1.50




1949

 தாதியர் தங்கைப் பற்றித் தளர் நடையின் அசைவு ஒழிந்து	

 சோதி அணி மணிச் சதங்கை தொடுத்த வடம் புடை சூழ்ந்த    	

 பாத மலர் நிலம் பொருந்தப் பருவ முறை ஆண்டு ஒன்றின்      	

 மீது அணைய நடந்து அருளி விளையாடத் தொடங்கினார்       6.1.51
  

1950சிறு மணித்தேர் தொடர்ந்து உருட்டிச் செழுமணல் சிற்றில்கள் இழை   	

 நறு நுதல் பேதையார் மழுங்கு நடந்து ஓடி அடர்ந்து அழித்தும்    	

 குறு வியர்ப்புத் துளி அரும்பக் கொழும்பொடி ஆடிய கோல     	

 மறுகு இடைப் பேர் ஒளி பரப்ப வந்து வளர்ந்து அருளினார்     6.1.52
  

1951மங்கையோடு உடன் ஆகி வளர் தோணி வீற்று இருந்த    	

 திங்கள் சேர் சடையார் தம் திரு அருட்குச் செய் தவத்தின்    	

 அங்குரம் போல் வளர்ந்து அருளி அரு மறையோடு உலகு உய்ய    	

 எங்கள் பிரான் ஈர் ஆண்டின் மேல் ஓர் ஆண்டு எய்து தலும்	  6.1.53
  

1952நாவாண்ட பல கலையும் நா மகளும் நலம் சிறப்பப்      	

 பூவாண்ட திருமகளும் புண்ணியமும் பொலிவு எய்த    	

 சேவாண்ட கொடியவர் தம் சிரபுரத்துச் சிறுவருக்கு  	

 மூவாண்டில் உலகு உய்ய நிகழ்ந்தது அதனை மொழிகின்றேன்    6.1.54
  

1953பண்டு திருவடி மறவாப் பான்மையோர் தமைப் பரமர்     	

 மண்டு தவ மறைக் குலத்தோர் வழிபாட்டின் அளித்து அருளத்     	

 தொண்டின் நிலை தர வருவார் தொடர்ந்த பிரிவு உணர்வு ஒருகால்  	

 கொண்டு எழலும் வெருக் கொண்டாற் போல் அழுவார் குறிப்பு அயலாய்     6.1.55
  

1954 மேதகைய இந் நாளில் வேறு ஒரு நாள் வேத விதி     	

 நீதி முறைச் சடங்கு நெறி முடிப்பதற்கு நீர் ஆடத் 	

 தாதையார் போம் பொழுது தம் பெருமான் அருள் கூடச்	

 சோதி மணி மனை முன்றில் தொடர்ந்து அழுது பின் சென்றார்  	  6.1.56
  

1955பின் சென்ற பிள்ளையார் தமை நோக்கிப் பெருந்தவத்தோர்  	

 முன்செல்கை தனை ஒழிந்து முனிவார் போல் விலக்குதலும்      	

 மின் செய் பொலங் கிண் கிணிக் கால் கொட்டி அவர் மீளாமை	

 உன் செய்கை இது ஆகில் போ என்று அங்கு உடன் சென்றார்    6.1.57
  

1956 கடை உகத்தில் தனி வெள்ளம் பல விரிக்கும் கருப்பம் போல்      	

 இடை அறாப் பெரும் தீர்த்தம் எவற்றினுக்கும் பிறப்பு இடமாய்  	

 விடை உயர்த்தார் திருத் தோணிப் பற்று விடா மேன்மை அதாம்	

 தடம் அதனில் துறை அணைந்தார் தருமத்தின் தலை நின்றார்      6.1.58
  

1957 பிள்ளையார்தமைக் கரையில் வைத்துத் தாம் பிரிவு அஞ்சித் 	

 தெள்ளு நீர்ப் புக மாட்டார் தேவியொடும் திருத்தோணி     	

 வள்ளலார் இருந்தாரை எதிர் வணங்கி மணி வாவி  	

 உள்ளிழிந்து புனல் புக்கார் உலகு உய்ய மகப் பெற்றார்    6.1.59
  

1958 நீர் ஆடித் தருப் பிடித்து நியமங்கள் பல செய்வார்     	

 நீர் ஆடும் திரு மகனார் காண்பதன் முன் செய்து அதன்பின்     	

 ஆராத விருப்பினால் அகமர் உடம்படிய நீர்      	

 பேராது மூழ்கினார் பெரும் காவல் பெற்றாராய்      6.1.60
  

1959மறை முனிவர் மூழ்குதலும் மற்றவர் தம்மைக் காணாது      	

 இறை தெரியார் எனும் நிலைமை தலைக்கு ஈடா ஈசர் கழல்    	

 முறை புரிந்த முன் உணர்வு மூள அழத் தொடங்கினார் 	

 நிறை புனல் வாவிக் கரையில் நின்று அருளும் பிள்ளையார்      6.1.61
  

1960 கண் மலர்கள் நீர் ததும்பக் கைம் மலர்களால் பிசைந்து   	

 வண்ண மலர்ச் செங்கனிவாய் மணி அதரம் புடை துடிப்ப	

 எண்ணில் மறை ஒலி பெருக எவ் உயிரும் குதுகலிப்ப 	

 புண்ணியக் கன்று அனையவர் தாம் பொருமி அமுது அருளினார்      6.1.62
  

1961 மெய்ம் மேல் கண் துளி பனிப்ப வேறு எங்கும் பார்த்து அழுவார்      	

 தம் மேலைச் சார்பு உணர்ந்தோ சாரும் பிள்ளை மைதானோ    	

 செம் மேனி வெண் நீற்றார் திருத் தோணி சிகரம் பார்த்து  	

 அம்மே அப்பா என்று என்று அழைத்து அருளி அழுது அருள	  6.1.63
  

1962 அந்நிலையில் திருத்தோணி வீற்று இருந்தார் அருள் நோக்கால்     	

 முன் நிலைமைத் திருத் தொண்டு முன்னி அவர்க்கு அருள் புரிவான் 	

 பொன் மலை வல்லியும் தாமும் பொருவிடை மேல் எழுந்து அருளிச்	

 சென்னி இளம் பிறை திகழச் செழும் பொய்கை மருங்கு அணைந்தார்    6.1.64
  

1963 திரு மறைநூல் வேதியர்க்கும் தேவியர்க்கும் தாம் கொடுத்த	

 பெருகு வரம் நினைந்தோ தான் தம் பெருமை கழல் பேணும்     	

 ஒரு நெறியில் வரு ஞானம் கொடுப்ப அதனுக்கு உடன் இருந்த    	

 அரு மறையாள் உடையவளை அளித்து அருள அருள் செய்வார்     6.1.65
  

1964அழுகின்ற பிள்ளையார் தமை நோக்கி அருள் கருணை     	

 எழுகின்ற திரு உள்ளத்து இறையவர் தாம் எவ்வுலகும்  	

 தொழுகின்ற மலைக் கொடியைப் பார்த்து அருளித் துணை முலைகள் 	

 பொழிகின்ற பால் அடிசில் பொன் வள்ளத்து ஊட்டு என்ன        6.1.66
  

1965  ஆரணமும் உலகு ஏழும் ஈன்று அருளி அனைத்தினுக்கும்      	

 காரணமாய் வளம் பெருகு கருணை திருவடிவான      	

 சீர் அணங்கு சிவபெருமான் அருளுதலும் சென்று அணைந்து	

 வார் இணங்கு திருமுலைப்பால் வள்ளத்துக் கறந்து அருளி	  6.1.67
  

1966 எண்ணரிய சிவஞானத்தின் இன் அமுதம் குழைத்து அருளி    	

 உண் அடிசில் என ஊட்ட உமை அம்மை எதிர் நோக்கும்	

 கண் மலர் நீர் துடைத்து அருளிக் கையில் பொன் கிண்ணம் அளித்து  	

 அண்ணலை அங்கு அழுகை தீர்த்த அங்கணனார் அருள் புரிந்தார்      6.1.68
  

1967யாவர்க்கும் தந்தை தாய் எனும் இவர் இப்படி அளித்தார்   	

 ஆவதனால் ஆளுடையப் பிள்ளையாராய் அகில  	

 தேவருக்கும் முனிவர்க்கும் தெரிஅரிய பொருளாகும்  	

 தாவில் தனிச் சிவ ஞான சம்பந்தர் ஆயினார்    	  6.1.69
  

1968சிவன் அடியே சிந்திக்கும் திருப்பெருகு சிவஞானம்     	

 பவம் அதனை அற மாற்றும் பாங்கினில் ஓங்கிய ஞானம்  	

 உவமை இலாக் கலை ஞானம் உணர்வு அரிய மெய்ஞ் ஞானம்      	

 தவ முதல்வர் சம்பந்தர் தாம் உணர்ந்தார் அந்நிலையில்    6.1.70
  

1969 எப்பொருளும் ஆக்குவான் ஈசனே எனும் உணர்வும் 	

 அப்பொருள்தான் ஆளுடையார் அடியார்கள் எனும் அறிவும்	

 இப்படியால் இது அன்றித் தம் இசைவு கொண்டு இயலும் 	

 துப்புரவில்லார் துணிவு துகளாகச் சூழ்ந்து எழுந்தார்  	  6.1.71
  

1970 சீர் மறையோர் சிவபாத இருதயரும் சிறு பொழுதில்   	

 நீர் மருவித் தாம் செய்யும் நியமங்கள் முடித்து ஏறி	

 பேர் உணர்வில் பொலிகின்ற பிள்ளையார்தமை நோக்கி     	

 யார் அளித்த பால் அடிசில் உண்டது நீ என வெகுளா	  6.1.72
  

 1971எச்சில் மயங்கிட உனக்கு ஈது இட்டாரைக் காட்டு என்று   	

 கைச் சிறியது ஒருமாறு கொண்டோச்சக் கால் எடுத்தே  	

 அச் சிறிய பெருந்தகையார் ஆனந்தக் கண் துளி பெய்து  	

 உச்சியினில் எடுத்து அருளும் ஒரு திருக்கை விரல் சுட்டி        6.1.73
  

1972 விண் நிறைந்த பெருகு ஒளியால் விளங்கு மழ விடைமேல் 	

 பண் நிறைந்த அருமறைகள் பணிந்து ஏத்தப் பாவை உடன்  	

 எண் நிறைந்த கருணையினால் நின்றாரை எதிர் காட்டி 	

 உள் நிறைந்து பொழிந்து எழுந்த உயர் ஞானத் திருமொழியால் 	  6.1.74
  

1973எல்லை இலா மறை முதல் மெய்யுடன் எடுத்த எழுது மறை    	

 மல்லல் நெடும் தமிழால் இம் மா நிலத்தோர்க்கு உரை சிறப்ப 	

 பல் உயிரும் களிகூரத் தம் பாடல் பரமர் பால்    	

 செல்லு முறை பெறுவதற்குத் திருசெவியைச் சிறப்பித்து    6.1.75
  

1974 செம்மை பெற எடுத்த திருத் தோடுடைய செவியன் எனும்  	

 மெய்ம்மை மொழித் திருப்பதிகம் பிரமபுரம் மேவினார்     	

 தம்மை அடையாளங்களுடன் சாற்றித் தாதையார்க்கு   	

 எம்மை இது செய்த பிரான் இவன் அன்றே என இசைத்தார்    6.1.76
  

1975மண் உலகில் வாழ்வார்கள் பிழைத்தாலும் வந்தடையின்    	

 கண் நுதலான் பெரும் கருணை கைக் கொள்ளும் எனக்காட்ட  	

 எண்ணம் இலா வல் அரக்கன் எடுத்து முறிந்து இசைபாட 	

 அண்ணல் அவற்கு அருள் புரிந்த ஆக்கப்பாடு அருள் செய்தார்       6.1.77
  

1976தொழுவார்க்கே அருளுவது சிவபெருமான் எனத் தொழார்   	

 வழுவான மனத்தாலே மாலாய மால் அயனும்	

 இழிவாகும் கருவிலங்கும் பறவையுமாய் எய்தாமை    	

 விழுவார்கள் அஞ்செழுத்தும் துதித்து உய்ந்த படி விரித்தார்      6.1.78
  

1977 வேத காரணராய வெண் பிறை சேர் செய்ய சடை  	

 நாதன் நெறி அறிந்து உய்யார் தம்மிலே நலம் கொள்ளும்     	

 போதம் இலாச் சமண் கையர் புத்தர் வழியாக்கும்   	

 ஏதமே என மொழிந்தார் எங்கள் பிரான் சம்பந்தர் 	  6.1.79
  

1978 திருப்பதிகம் நிறைவித்துத் திருக்கடைக் காப்புச் சாத்தி	

 இருக்கு மொழிப் பிள்ளையார் எதிர் தொழுது நின்று அருள    	

 அருள் கருணைத் திருவாளனார் அருள் கண்டு அமரர் எலாம் 	

 பெருக்க விசும்பினில் ஆர்த்துப் பிரசமலர் மழை பொழிந்தார் 	  6.1.80
  

1979வந்து எழும் மங்கலமான வான் அகத் துந்துபி முழக்கும்     	

 கந்தருவர் கின்னரர்கள் கான ஒலிக் கடல் முழக்கும்  	

 இந்திரனே முதல் தேவர் எடுத்து ஏத்தும் இசைமுழக்கும் 	

 அந்தம் இல் பல் கண நாதர் அர எனும் ஓசையின் அடங்க  	  6.1.81
  

1980மறைகள் கிளர்ந்து ஒலி வளர முழங்கிட வானோர் தம்   	

 நிறை முடி உந்திய நிரை மணி சிந்திட நீள் வானத்து     	

 உறை என வந்து உலகு அடைய நிறைந்திட ஓவாமெய்ப்	

 பொறை பெருகும் தவமுனிவர் எனும் கடல் புடை சூழ  	  6.1.82
  

1981அணைவுற வந்து எழும் அறிவு தொடங்கின அடியார் பால்   	

 இணை இல் பவம் கிளர் கடல்கள் இகந்திட இரு தாளின்  	

 புணை அருள் அங்கணர் பொருவிடை தங்கிய புணர் பாகத்து      	

 துணையொடு அணைந்தனர் சுருதி தொடர்ந்த பெரும் தோணி      6.1.83
  

1982அண்ணல் அணைந்தமை கண்டு தொடர்ந்து எழும் அன்பாலே     	

 மண்மிசை நின்ற மறைச் சிறு போதகம் அன்னாரும்  	

 கண் வழி சென்ற கருத்து விடாது கலந்து ஏகப்     	

 புண்ணியர் நண்ணிய பூமலி கோயிலின் உள் புக்கார் 	  6.1.84
  

1983ஈறில் பெரும் தவம் முன் செய்து தாதை எனப் பெற்றார்  	

 மாறு விழுந்த மலர்க்கை குவித்து மகிழ்ந்து ஆடி    	

 வேறு விளைந்த வெருட்சி வியப்பு விருப்போடும்   	

 கூறும் அரும் தமிழின் பொருளான குறிப் போவார்    6.1.85
  

1984 தாணுவினைத் தனிகண்டு தொடர்ந்தவர் தம்மைப் போல்    	

 காணுதல் பெற்றிலரேனும் நிகழ்ந்தன கண்டு உள்ளார்  	

 தோணி புரத்திறை தன் அருள் ஆதல் துணிந்து ஆர்வம் 	

 பேணும் மனத்தொடு முன்புகு காதலர் பின் சென்றார்  	  6.1.86
  

1985 அப்பொழுது அங்கண் அணைந்தது கண்டவர் அல்லாதார்  	

 முப்புரிநூல் மறையோர்கள் உரோமம் முகிழ்ப்பு எய்தி	

 இப்படி ஒப்பதோர் அற்புதம் எங்கு உளது என்று என்றே 	

 துப்பு உறழ் வேணியர் கோயிலின் வாயில் புறம் சூழ	  6.1.87
  

1986பொங்கு ஒளி மால் விடை மீது புகுந்து அணி பொன் தோணி      	

 தங்கி இருந்த பெரும் திரு வாழ்வு தலைப்பட்டே    	

 இங்கு எனை ஆளும் உடையான் உமையோடும் இருந்தான் என்று      	

 அங்கு எதிர் நின்று புகன்றனர் ஞானத்து அமுது உண்டார்	  6.1.88
  

1987இன் இசை ஏழும் இசைந்த செழும் தமிழ் ஈசற்கே	

 சொன்முறை பாடும் தொழும்பர் அருள் பெற்ற தொடக்கோடும்    	

 பல் மறை வேதியர் காண விருப்பொடு பால் நாறும் 	

 பொன்மணி வாயினர் கோயிலின் நின்று புறப்பட்டார்   6.1.89
  

1988 பேணிய அற்புத நீடு அருள் பெற்ற பிரான் முன்னே      	

 நீண் நிலையில் திகழ் கோபுர வாயிலின் நேர் எய்தி     	

 வாண் நிலவில் திகழ் வேணியர் தொண்டர்கள் வாழ்வு எய்தும்   	

 தோணி புரத்தவர் தாம் எதிர் கொண்டு துதிக்கின்றார்        6.1.90
  

1989 காழியர் தவமே கவுணியர் தனமே கலை ஞானத்து      	

 ஆழிய கடலே அதன் இடை அமுதே அடியார் முன்     	

 வாழிய வந்து இம்மண் மிசை வானோர் தனி நாதன் 	

 ஏழ் இசை மொழியாள் தன் திரு அருள் பெற்று அனை என்பார்       6.1.91
  

1990  மறை வளர் திருவே வைதிக நிலையே வளர் ஞானப்    	

 பொறை அணி முகிலே புகலியர் புகலே பொருபொன்னித்     	

 துறை பெறு மணியே சுருதியின் ஒளியே வெளியே வந்து      	

 இறையவன் உமையாள் உடன் அருள் தர எய்தினை என்பார்      6.1.92
  

1991  புண்ணிய முதலே புனை மணி அரை ஞாணொடு போதும்    	

 கண் நிறை கதிரே கலை வளர் மதியே கவின் மேவும்  	

 பண் இயல் கதியே பருவமது ஒரு மூவருடத்தே  	

 எண்ணிய பொருளாய் நின்றவர் அருள் பெற்றனை என்பார்     6.1.93
  

1992  என்று இனைய பல கூறி இருக்கு 

          மொழி அந்தணரும் ஏனையோரும்      	

 நின்று துதி செய்து அவர்தாள் நீள் முடிக்கண்  

          மேல் ஏந்தி நிரந்த போது  	

 சென்று அணைந்த தாதையர் சிவபாத  

          இருதயர் தாம் தெய்வ ஞானக்	

 கன்றினை முன் புக்கு எடுத்துப் பியலின் மேல்  

          கொண்டு களி கூர்ந்து செல்ல      6.1.94
  

1993 மா மறையோர் குழத்தின் உடன் மல்கு  

          திருத் தொண்டர் குழாம் மருங்கு சூழ்ந்து 	

 தாம் அறுவை உத்தரியம் தனி விசும்பில்  

          எறிந்து ஆர்க்கும் தன்மையாலே   	

 பூ மறுகு சிவானந்தப் பெருக்காறு போத  

          அதன் மீது பொங்கும்  	

 காமர் நுரைக் குமிழி எழுந்து இழிவன போல்  

          விளங்கும் பெரும் காட்சித்தாக     6.1.95
  

1994  நீடு திருக் கழுமலத்து நிலத்தேவர்  

          மாளிகை மேல் நெருங்கி அங்கண் 	

 மாடு நிறை மடவார்கள் மங்கலமாம்  

          மொழிகளால் வாழ்த்தி வாசத்      	

 தோடு மலி நறுமலரும் சுண்ணமும் வெண்  

          பொரியினொடும் தூவிநிற்பர்     	

 கோடு பயில் குல வரை மேல் மின் குலங்கள்  

          புடை பெயரும் கொள்கைத்தாக     6.1.96
  

1995  மங்கல தூர் இயந்து வைப்பர்  

          மறைச் சாமம் பாடுவார் மருங்கு வேதிப்  	

 பொங்கு மணி விளக்கு எடுத்து பூரண கும்பமும்  

          நிரைப்பார் போற்றி செய்வார்  	

 அங்கு அவர்கள் மனத்து எழுந்த அதிசயமும்  

          பெருவிருப்பும் அன்பும் பொங்கத்   	

 தங்கு திரு மலி வீதிச் சண்பை நகர் வலம்  

          செய்து சாரும் காலை  	    6.1.97
  

1996 தம் திரு மாளிகையின் கண் எழுந்து  

          அருளிப் புகும் பொழுது சங்க நாதம்  	

 அந்தர துந்துபி முதலா அளவில் பெருகு 

           ஒலி தழைப்ப அணைந்து புக்கார்    	

 சுந்தரப் பொன் தோணி மிசை இருந்த பிரானுடன்  

          அமர்ந்த துணைவி ஆகும்  	

 பைந்தொடியாள் திரு முலையின் பால் அறா  

          மதுர மொழிப் பவள வாயார்      6.1.98
  

1997 தூ மணி மாளிகையின் கண்  

          அமர்ந்து அருளி அன்று இரவு தொல்லை நாத	

 மா மறைகள் திரண்ட பெரும் திருத்  

          தோணி மன்னி வீற்று இருந்தார் செய்ய	

 கா மரு சேவடிக் கமலம் கருத்திலுற  

          இடையறாக் காதல் கொண்டு 	

 நாம நெடும் கதிர் உதிப்ப நண்ணினார்  

          திருத் தோணி நம்பர் கோயில்  	    6.1.99
  

1998  காதல் உடன் அணைந்து திருக்  

          கழுமலத்துக் கலந்து வீற்று இருந்த தங்கள்	

 தாதை யாரையும் வெளியே தாங்க அரிய  

          மெய்ஞ்ஞானம் தம்பால் வந்து     	

 போதம் முலை சுரந்து அளித்த புண்ணியத்  

          தாயாரையும் முன் வணங்கிப் போற்றி  	

 மே தகைய அருள் பெற்றுத் திருக்கோலக் கா  

          இறைஞ்ச விருப்பில் சென்றார் 	    6.1.100




1999

பெருக் கோல் இட்டு அலை பிறங்கும் காவிரி நீர் பிரச மலர் தரளம் சிந்த 	

 வரிக் கோல வண்டு ஆட மாதரார் குடைந்து ஆடும் மணி நீர் வாவி      	

 திருக் கோலக்கா எய்திதித் தேவர்பிரான் கோயில் வலம் செய்து முன் நின்று      	

 இருக்கோல் இட்டு அறிவு அரிய திருப்பாதம் ஏத்துவதற்கு எடுத்துக் கொள்வார்	 6.1.101
  

2000 மெய்ந் நிறைந்த செம் பொருளாம் வேதத்தின் விழுப் பொருளை வேணி மீது  	

 பைந் நிறைந்த அரவுடனே பசுங்குழவித் திங்கள் பரித்து அருளுவானை   	

 மைந் நிறைந்த மிடற்றானை மடையில் வாளைகள் பாய என்னும் வாக்கால்    	

 கைந் நிறைந்த ஒத்து அறுத்துக் கலைப் பதிகம் கவுணியர் கோன் பாடும் காலை  6.1.102
  

2001 கை அதனால் ஒத்து அறுத்துப் பாடுதலும் கண்டு அருளி கருணை கூர்ந்த  	

 செய்ய சடை வானவர் தம் அஞ்செழுத்தும் எழுதிய நல் செம்பொன் தாளம்   	

 ஐயர் அவர் திரு அருளால் எடுத்த பாடலுக்கு இசைந்த அளவால் ஒத்த  	

 வையம் எல்லாம் உய்ய வரு மறைச் சிறுவர் கைத் தலத்து வந்தது அன்றே     6.1.103
  

2002  காழி வரும் பெரும் தகையார் கையில் வரும் திருத் தாளக் கருவி கண்டு     	

 வாழிய தம் திருமுடி மேல் கொண்டு அருளி மனம் களிப்ப மதுர வாயில்  	

 ஏழ் இசையும் தழைத்து ஓங்க இன்னிசை வண் தமிழ்ப் பதிகம் எய்தப் பாடித் 	

 தாழும் மணிக் குழையார் முன் தக்க திருக் கடைக் காப்புச் சாத்தி நின்றார்    6.1.104
  

2003  உம்பர் உலகம் அதிசயிப்ப 

     ஓங்கிய நாதத்து அளவின் உண்மை நோக்கித்     	

 தும்புரு நாரதர் முதலாம் சுருதி இசைத் துறை 

    உள்ளோர் துதித்து மண் மேல் 	

 வம்பு அலர் மா மழை பொழிந்தார் மறை 

    வாழ வந்து அருளும் மதலையாரும் 	

 தம் பெருமான் அருள் போற்றி மீண்டு அருளிச் 

    சண்பை நகர் சாரச் செல்வார்    6.1.105
  

2004 செங்கமல மலர்க் கரத்துத் திருத் 

    தாளத்துடன் நடந்து செல்லும் போது	

 தங்கள் குலத் தாதையார் தரியாது தோளின் 

    மேல் தரித்துக் கொள்ள    	

 அங்கு அவர் தம் தோளின் மிசை எழுந்து அருளி 

    அணைந்தார் சூழ்ந்து அமரர் ஏத்தும் 	

 திங்கள் அணிமணி மாடத் திருத் தோணி புரத் 

    தோணிச் சிகரக் கோயில்   6.1.106
  

2005  திருப் பெருகு பெரும் கோயில் சூழ 

    வலம் கொண்டு அருளித் திருமுன் நின்றே 	

 அருள் பெருகு திருப்பதிகம் எட்டு ஒரு கட்டளை 

    ஆக்கி அவற்றுள் ஒன்று     	

 விருப்புறு பொன் திருத்தோணி வீற்று இருந்தார் 

    தமைப் பாட மேவும் காதல்   	

 பொருத்தமுற அருள் பெற்றுப் போற்றி எடுத்து 

    அருளினார் பூவார் கொன்றை  6.1.107
  

2006 எடுத்த திருப் பதிகத்தின் இசை 

    திருத் தாளத்தினால் இசைய ஒத்தி   	

 அடுத்த நடை பெறப் பாடி ஆர்வமுற வணங்கிப் 

    போந்து அலைநீர்ப் பொன்னி	

 மடுத்த வயல் பூந் தராய் அவர் வாழ மழ 

    விளங் கோலத்துக் காட்சி     	

 கொடுத்து அருளி வைகினார் குறைவு இலா நிறை 

    ஞானக் கொண்டலார் தாம் 6.1.108
  

2007  அந் நிலையில் ஆளுடைய பிள்ளையார் 

    தமை முன்னம் அளித்த தாயார்	

 முன் உதிக்க முயன்ற தவத் திரு நன்னி பள்ளி 

    முதல் மறையோர் எல்லாம்  	

 மன்னு பெரு மகிழ்ச்சி உடன் மங்கல தூரியம் 

    துவைப்ப மறைகள் ஓதிக்    	

 கன்னி மதில் சண்பை நகர் வந்து அணைந்து 

    கவுணியர் கோன் கழலில் தாழ்ந்தார்      6.1.109
  

2008  மங்கலமாம் மெய்ஞ்ஞானம் மண் 

    களிப்ப பெற்ற பெரு வார்த்தையாலே 	

 எங்கணும் நீள் பதி மருங்கில் இரு பிறப்பாளரும் 

    அல்லா ஏனையோரும்    	

 பொங்கு திருத் தொண்டர்களும் அதிசயித்துக் 

    குழாங் கொண்டு புகலியார் தம்   	

 சிங்க இளஏற்றின் பால் வந்து அணைந்து கழல் 

    பணியும் சிறப்பின் மிக்கார் 6.1.110
  

2009 வந்த திருத் தொண்டர்க்கும் மல்கு செழு 

    மறையவர்க்கும் மற்று உளோர்க்கும்     	

 சிந்தை மகிழ்வுற மலர்ந்து திருவமுது முதல் ஆன 

    சிறப்பின் செய்கை     	

 தம் தம் அளவினில் விரும்பும் தகைமையினால் 

    கடன் ஆற்றும் சண்பை மூதூர்  	

 எந்தை பிரான் சிவலோகம் என விளங்கி எவ் உலகும் 

    ஏத்தும் நாளில்   6.1.111
  

2010 செழும் தரளப் பொன்னி சூழ் திரு 

    நன்னி பள்ளி உள்ளோர் தொழுது திங்கள்  	

 கொழுந்து அணியும் சடையாரை எங்கள் 

    பதியினில் கும்பிட்டு அருள அங்கே 	

 எழுந்து அருள வேண்டும் என இசைந்து 

    அருளித் தோணி வீற்று இருந்தார்    	

 பாதம் தொழும் தகைமையால் இறைஞ்சி அருள் 

    பெற்றுப் பிறபதியும் தொழமுன் செல்வார்6.1.112
  

2011  தாது அவிழ் செந்தாமரையின் அக 

    இதழ் போல் சீர் அடிகள் தரையின் மீது  	

 போதுவதும் பிறர் ஒருவர் பொறுப்பதுவும் 

    பொறா அன்பு புரிந்த சிந்தை  	

 மாதவம் செய் தாதையார் வந்து எடுத்துத் 

    தோளின்மேல் வைத்துக் கொள்ள  	

 நாதர் கழல் தம் முடிமேல் கொண்ட கருத்து 

    உடன் போந்தார் ஞானம் உண்டார்	6.1.113
  

2012 தேன் அலரும் கொண்றையினார் 

    திரு நன்னி பள்ளியினைச் சாரச் செல்வார்   	

 வான் அணையும் மலர்ச் சோலை தோன்றுவது 

    எப் பதி என்ன மகிழ்ச்சி எய்திப்  	

 பானல் வயல் திரு நன்னி பள்ளி எனத் 

    தாதையர் பணிப்பக் கேட்டு  	

 ஞான போனகர் தொழுது நல் தமிழ்ச் சொல் 

    தொடை மாலை நவிலல் உற்றார்  6.1.114
  

2013  காரைகள் கூகை முல்லை 

    என நிகழ் கலை சேர் வாய்மைச்   	

 சீர் இயல் பதிகம் பாடித் திருக் 

    கடைக் காப்புத்தன்னில்    	

 நாரியோர் பாகம் வைகும் நனி பள்ளி 

    உள்குவார் தம்  	

 பேர் இடர் கெடுதற்கு ஆணை நமது 

    எனும் பெருமை வைத்தார்  6.1.115
  

2014   ஆதியார் கோயில் வாயில் அணைந்து புக்கு அன்பு கூர 	

 நீதியால் பணிந்து போற்றி நீடிய அருள் முன் பெற்றுப்     	

 போதுவார் தம்மைச் சூழ்ந்து பூசுரர் குழாங்கள் போற்றும்  	

 காதல் கண்டு அங்கு அமர்ந்தார் கவுணியர் தலைவனார் தாம்    6.1.116
  

2015  அம்பிகை அளித்த ஞானம் அகிலமும் உய்ய உண்ட  	

 நம் பெரும் தகையார் தம்மை எதிர் கொண்டு நண்ண வேண்டி    	

 உம்பரும் வணங்கும் மெய்ம்மை உயர் தவத் தொண்டரோடு   	

 தம் பெரும் விருப்பால் வந்தார் தலைசை அந்தணர்கள் எல்லாம்  6.1.117
  

2016  காவணம் எங்கும் இட்டுக் கமுகொடு கதலி நாட்டி 	

 பூவணை தாமம் தூக்கிப் பூரண கும்பம் ஏந்தி  	

 ஆவண வீதி எல்லாம் அலங்கரித்து அண்ணலாரை    	

 மா அணை மலர் மென் சோலை வளம் பதி கொண்டு புக்கார்   	6.1.118
  

2017  திரு மறையோர்கள் சூழ்ந்து சிந்தையின் மகிழ்ச்சி பொங்கப்    	

 பெரு மறை ஓசை மல்கப் பெரும் திருக் கோயில் எய்தி     	

 அரு மறைப் பொருள் ஆனாரைப் பணிந்து அணிநல் சங்கத்தின்   	

 தரு முறை நெறி அக் கோயில் சார்ந்தமை அருளிச் செய்தார் 	6.1.119
  

2018 கறை அணி கண்டர் கோயில் காதலால் பணிந்து பாடி போந்து    	

 மறையவர் போற்ற வந்து திரு வலம் புரத்து மன்னும் 	

 இறைவரைத் தொழுது பாடும் கொடியுடை ஏந்தி    	

 நிறைபுனல் திருச் சாய்க்காடு தொழுதற்கு நினைந்து செல்வார் 	6.1.120
  

2019  பன்னகப் பூணினாரைப் பல்லவ னீச்சரத்துச்  	

 சென்னியால் வணங்கி ஏத்தித் திருந்து இசைப்பதிகம் பாடி   	

 பொன்னி சூழ் புகாரில் நீடு புனிர்தம் திருச்சாய்க் காட்டு  	

 மன்னுசீர்த் தொண்டர் எல்லாம் மகிழ்ந்து எதிர் கொள்ளப் புக்கார்  6.1.121
  

2020 . வான் அளவு உயர்ந்த வாயில் உள் வலம் கொண்டு புக்குத் 	

 தேன் அலர் கொன்றையார் தம் திருமுன்பு சென்று தாழ்ந்து     	

 மானிடம் தரித்தார் தம்மைப் போற்றுவார் மண்புகார் என்று   	

 ஊன் எலாம் உருக ஏத்தி உச்சி மேல் குவித்தார் செங்கை    6.1.122
  

2021  சீரினில் திகழ்ந்த பாட்டில் திருக் கடைக் காப்புப் போற்றிப்  	

 பாரினில் பொலிந்த தொண்டர் போற்றிடப் பயில்வார் பின்னும் 	

 ஏர் இசைப் பதிகம் பாடி ஏத்திப் போந்து இறைவர் வெண்காடு 	

 ஆரு மெய்க் காதலோடும் பணிவதற்கு அணைந்தார் அன்றே  	6.1.123
  

2022 பொன்னிதழ்க் கொன்றை வன்னி புனல் இள மதியம் நீடு	

 சென்னியர் திருவெண் காட்டுத் திருத் தொண்டர் எதிரே சென்று	

 இன்ன தன்மையர்கள் ஆனார் என ஒணா மகிழ்ச்சி பொங்க     	

 மன்னுசீர் சண்பை ஆளும் மன்னரைக் கொண்டு புக்கார் 	6.1.124
  

2023  முத்தமிழ் விரகர் தாமும் முதல்வர் கோபுரத்து முன்னர்ச் 	

 சித்த நீடு உவகை யோடும் சென்று தாழ்ந்து எழுந்து புக்குப்   	

 பத்தராம் அடியார் சூழப் பரமர் கோயிலைச் சூழ் வந்து  	

 நித்தனார் தம் முன்பு எய்தி நிலம் உறத் தொழுது வீழ்ந்தார் 6.1.125
  

2024 மெய்ப் பொருள் ஆயினாரை வெண்காடு மேவினாரைச்   	

 செப்பரும்பதிக மாலை கண் காட்டு நுதல் முன் சேர்த்தி  	

 முப்புரம் செற்றார் பாதம் சேரும் முக்குளமும் பாடி  	

 ஒப்பரும் ஞானம் உண்டார் உளம் மகிழ்ந்து ஏத்தி வாழ்ந்தார்   	6.1.126
  

2025  அருமையால் புறம்பு போந்து வணங்கி அங்கு அமரும் நாளில்  	

 திருமுல்லை வாயில் எய்திச் செந்தமிழ் மாலை சாத்தி     	

 மருவிய பதிகள் மற்றும் வணங்குவார் மறையோர் ஏத்தத் 	

 தருமலி புகலி வந்து ஞானசம்பர் சார்ந்தார்     	6.1.127
  

2026  தோணி வீற்று இருந்தார் தம்மைத் தொழுது முன் நின்று தூய  	

 ஆணியாம் பதிகம் பாடி அருள் பெரு வாழ்வு கூரச்  	

 சேண் உயர் மாடம் ஓங்கும் திருப்பதி அதனில் செய்ய  	

 வேணியார் தம்மை நாளும் போற்றிய விருப்பின் மிக்கார் 6.1.128
  

2027  வைகும் அந்நாளில் கீழ் பால் மயேந்திரப் பள்ளி வாசம்   	

 செய் பொழில் குருகா வூரும் திருமுல்லை வாயில் உள்ளிட்டு   	

 எய்திய பதிகள் எல்லாம் இன்புற இறைஞ்சி ஏத்தித்	

 தையலாள் பாகர் தம்மைப் பாடினார் தமிழ்ச் சொல் மாலை   6.1.129
  

2028  அவ்வகை மருங்கு சூழ்ந்த பதிகளில் அரனார் பொன் தாள்	

 மெய் வகை ஞானம் உண்ட வேதியர் விரவிப் போற்றி  	

 உய் வகை மண் உளோருக்கு உதவிய பதிகம் பாடி  	

 எவ்வகையோரும் ஏத்த இறைவரை ஏத்தும் நாளில்   6.1.130
  

2029  திரு நீல கண்டத்துப் பெரும் பாணர் தெள் அமுதின்    	

 வருநீர்மை இசைப்பாட்டு மதங்க சூளா மணியார்   	

 ஒரு நீர்மையுடன் உடைய பிள்ளையார் கழல் வணங்கத்	

 தரு நீர்மை யாழ் கொண்டு சண்பையிலே வந்து அணைந்தார்    6.1.131
  

2030  பெரும் பாணர் வரவு அறிந்து பிள்ளையார் எதிர் கொள்ளச்  	

 சுரும்பு ஆர் கமல மலர்த் துணைப் பாதம் தொழுது எழுந்து  	

 விரும்பு ஆர்வத்தோடும் ஏத்தி மெய்ம் மொழிகளால் துதித்து  	

 வரும் பான்மை தரு வாழ்வு வந்து எய்த மகிழ் சிறந்தார்     6.1.132
  

2031 அளவு இலா மகிழ்ச்சியினார் தமை நோக்கி ஐயா நீர்  	

 உளம் மகிழ இங்கு அணைந்த உறுதி உடையோம் என்றே  	

 இள நிலா நகை முகிழ்ப்ப இசைத்த அவரை உடன் கொண்டு    	

 கள நிலவு நஞ்சு அணிந்தார் பால் அணையும் கவுணியனார்     6.1.133
  

2032  கோயிலினில் புற முன்றில் கொடு புக்குக் கும்பிடுவித்து  	

 ஏயும் இசை யாழ் உங்கள் இறைவருக்கு இங்கு இயற்றும் என 	

 ஆய புகழ்ப் பிள்ளையார் அருள் பெற்ற அதற்கு இறைஞ்சி  	

 மேய தொடைத் தந்திரி யாழ் வீக்கி இசை விரிக்கின்றார்	6.1.134
  

2033  தான நிலைக் கோல் வடித்துப் படி முறைமைத் தகுதியினால்  	

 ஆன இசை ஆராய்வுற்று அங்கணர் பாணியினை  	

 மான முறைப் பாடினியார் உடன் பாடி வாசிக்க   	

 ஞான போனகர் மகிழ்ந்தார் நான் மறையோர் அதிசயித்தார் 	6.1.135
  

2034  யாழில் எழும் ஓசையுடன் இருவர் மிடற்று இசை ஒன்றி  	

 வாழி திருத் தோணி உளார் மருங்கு அணையும் மாட்சியினைத் 	

 தாழும் இரு சிறைப் பறவை படிந்த தனி விசும்பு இடை நின்று 	

 ஏழ் இசை நூல் கந்தருவர் விஞ்சையரும் எடுத்து இசைத்தார்    6.1.136
  

2035 எண்ணரும் சீர் திருத்தோணி எம் பெருமான் கழல் பரவிப்   	

 பண் அமையாழ் இசை கூடப்பெரும் பாணர் பாடிய பின்	

 கண் நுதலார் அருளினால் காழியர் கோன் கொடு போந்து    	

 நண்ணி உறை இடம் சமைத்து நல் விருந்து சிறந்து அளிப்ப     6.1.137
  

2036 பிள்ளையார் அருள் பெற்ற பெரும்பாணர் பிறை அணிந்த 	

 வெள்ள நீர்ச் சடையாரை அவர் மொழிந்த மெய்ப் பதிகம்   	

 உள்ளபடி கேட்டலுமே உருகு பெரு மகிழ்ச்சியராய்த் 	

 தெள் அமிர்தம் அருந்தினர் போல் சிந்தை களிப்பு உறத் தொழுதார்      6.1.138
  

2037  காழியர் தவப்பயனாம் கவுணியர் தம் தோன்றலார்    	

 ஆழி விடம் உண்டவர் தம் அடி போற்றும் பதிக இசை   	

 யாழின் முறைமையின் இட்டே எவ் உயிரும் மகிழ்வித்தார்    	

 ஏழ் இசையும் பணி கொண்ட நீல கண்ட யாழ்ப்பாணர்	  6.1.139
  

2038  சிறிய மறைக் களிறு அளித்த திருப்பதிக இசை யாழின்  	

 நெறியில் இடும் பெரும் பாணர் பின்னும் நீர் அருள் செய்யும்  	

 அறிவரிய திருப்பதிக இசை யாழில் இட்டு அடியேன்   	

 பிறிவு இன்றிச் சேவிக்கப் பெற வேண்டும் எனத் தொழுதார்    6.1.140
  

2039 மற்றதற்குப் பிள்ளையார் மனம் மகிழ்வுற்று இசைந்து அருள	

 பெற்றவர் தாம் தம்பிரான் அருள் இதுவே எனப் பேணிச் 	

 சொல் தமிழ் மாலையின் இசைகள் சுருதி யாழ் முறை தொடுத்தே  	

 அற்றை நாள் போல் என்றும் அகலா நண்பு உடன் அமர்ந்தார்      6.1.141
  

2040 சிரபுரத்தில் அமர்ந்து அருளும் திருஞான சம்பந்தர்    	

 பரவு திருத் தில்லை நடம் பயில்வாரைப் பணிந்து ஏத்த     	

 விரவி எழும் பெரும் காதல் வெள்ளத்தை உள்ளத்தில்	

 தர இசையும் குறிப்பு அறியத் தவ முனிவர்க்கு அருள் செய்தார்   6.1.142
  

2041பிள்ளையார் அருள் செய்யப் பெரும் தவத்தால் பெற்று எடுத்த  	

 வள்ளலார் தாமும் உடன் செல்வதற்கு மனம் களிப்ப  	

 வெள்ளி மால் வரை என்னத் திருத் தோணி வீற்று இருந்த    	

 புள்ளி மான் உரியாரைத் தொழுது அருளால் புறப்பட்டார்       6.1.143
  

2042 தாழ்வில் யாழ்ப் பாணரொடும் தாதையார் தம்மோடும்  	

 மேவிய சீர் அடியார்கன் புடை வர வெம் குரு வேந்தர்  	

 பூவின் மேல் அயன் போற்றும் புகலியினைக் கடந்து போய்த்   	

 தேவர்கள் தம் பெரும் தேவர் திருத் தில்லை வழிச் செல்வார் 	  6.1.144
  

2043 நள்ளிருட்கண் நின்று ஆடுவார் 

    உறை பதி நடுவு கண்டன போற்றி   	

 முள்ளிடைப் புற வெள் இதழ்க் கோதை 

    முகிழ் விரி மணம் சூழப்	

 புள்ளிடைத் தடம் பழனமும் படு கரும்பு 

    உடை கழிந்திடப் போந்து   	

 கொள்ளிடத் திரு நதிக்கரை அணைந்தார் 

    கவுணியர் குல தீபர்	  6.1.145
  

2044வண்டிரைத்து எழு செழு மலர்ப் 

    பிறங்கலும் மணியும் ஆரமும் உந்தித்  	

 தண் தலைப் பல வளத்தொடும் வருபுனல் 

    தாழ்ந்து சேவடித்தாழ   	

 தெண் திரைக் கடல் பவழமும் பணிலமும் 

    செழு மணித் திரள் முத்தும்  	

 கொண்டிரட்டி வந்தோதமங்கெதிர் 

    கொளக் கொள்ளிடம் கடந்து ஏறி    6.1.146
  

2045 பல்கு தொண்டர் தம் குழாத் 

    தொடும் உடன் வரும் பயில் மறையவர் சூழச்  	

 செல் கதிப் பயன் காண்பவர் போல் களி 

    சிந்தை கூர் தரக் கண்டு  	

 மல்கு தேவரே முதல் அணைத்து உயிர்களும் 

    வணங்க வேண்டின எல்லாம்  	

 நல்கு தில்லை சூழ் திரு எல்லை பணிந்தனர் 

    ஞான ஆரமுது உண்டார்   6.1.147
  

2046செங்கண் ஏற்றவர் தில்லையே 

    நோக்கி இத் திருந்து உலகினிற்கு எல்லாம்    	

 மங்கலம் தரு மழவிளம் போதகம் வரும் 

    இரு மருங்கு எங்கும்    	

 தங்கு புள்ளொலி வாழ்த்து உரை எடுத்து 

    முன் தாமரை மது வாசப்	

 பொங்கு செம்முகை கரம் குவித்து அலர் 

    முகம் காட்டின புனல் பொய்கை    	6.1.148
  

2047கலவ மென் மயில் இனம் களித்து 

    தழைத்திடக் கடி மணக் குளிர் கால் வந்து   	

 உலவி முன் பணிந்து எதிர் கொளக் கிளர்ந்து 

    எழுந்து உடன் வரும் சுரும்பு ஆர்ப்ப     	

 இலகு செந்தளிர் ஒளி நிறம் திகழ் தர 

    இரு குழை புடை ஆட 	

 மலர் முகம் பொலிந்து அசைய மென் 

    கொம்பர் நின்று ஆடுவ மலர்ச் சோலை	6.1.149
  

2048இழைத் தடம் கொங்கை 

    இமய மாமலைக் கொடி இன் அமுது என ஞானம்	

 குழைத்து அளித்திட அமுது செய்து 

    அருளிய குருளையார் வரக் கண்டு  	

 மழைத்த மந்த மருதத்தினால் நறு மலர் 

    வண்ண நுண் துகள் தூவித் 	

 தழைத்த பொங்கு எழில் முகம் செய்து 

    வணங்கின தடம் பணை வயல் சாலி  6.1.150




2049

  ஞாலம் உய்ந்திட ஞானம் 

    உண்டவர் எழுந்து அருளும் அந் நலம் கண்டு   	

 சேல் அலம்பும் தண் புனல் தடம் படிந்து 

    அணை சீத மாருதம் வீசச்  	

 சாலவும் பல கண் பெறும் பயன் பெறும் 

    தன்மையில் களி கூர்வ  	

 போல் அசைந்து இரு புடைமிடைந்து 

    ஆடின புறம்பு அணை நறும் பூகம்   6.1.151
  

2050பவம் தவிர்ப்பவர் தில்லை சூழ் 

    எல்லையில் மறையவர் பயில் வேள்விச்  	

 சிவம் தரும் பயன் உடைய ஆகுதிகளின் 

    செழும் புகை பரப்பாலே	

 தவம் தழைப்ப வந்து அருளிய பிள்ளையார்

     தாம் அணைவுற முன்னே	

 நிவந்த நீல நுண் துகில் விதானத்தது 

    போன்றது நெடுவானம்  	6.1.152
  

2051 கரும்பு செந்நெல் பைம் கமுகொடு கலந்து உயர் கழனி அம் பணை நீங்கி     	

 அரும்பு மென் மலர் தளிர் பல மூலம் என்று அணைத்தின் ஆகரம் ஆன  	

 மருங்கில் நந்தன வனம் பணிந்து அணைந்தனர் மாட மாளிகை ஓங்கி  	

 நெருங்கு தில்லை சூழ் நெடுமதில் தென் திரு வாயில் நேர் அணித்தாக   6.1.153
  

2052பொங்கு கொங்கையில் கறந்த மெய் ஞானமாம் போனகம் பொன் குன்றம் 	

 மங்கை செங்கையால் ஊட்ட உண்டு அருளிய மதலையார் வந்தார் என்று  	

 அங்கண் வாழ் பெரும் திருத்தில்லை அந்தணர் அன்பர்களுடன் ஈண்டி 	

 எங்கும் மங்கல அணிமிக அலங்கரித்து எதிர் கொள அணைவார்கள்    6.1.154
  

2053வேத நாதமும் மங்கல முழக்கமும் விசும்பு இடை நிறைந்து ஓங்க    	

 சீத வாச நீர் நிறை குடம் தீபங்கள் திசை எலாம் நிறைந்து ஆரச்   	

 சோதி மா மணி வாயிலின் புறம் சென்று சோபன ஆக்கமும் சொல்லிக்  	

 கோதிலாதவர் ஞானசம்பந்தரை எதிர் கொண்டு புக்கார்     6.1.155
  

2054செல்வம் மல்கிய தில்லை மூதூரினில் தென் திசைத் திருவாயில்  	

 எல்லை நீங்கி உள் புகும் திருமருங்கு நின்று எடுக்கும் ஏத்து ஒலி சூழ    	

 மல்லல் ஆவண மறுகிடைக் கழிந்து போய் மறையவர் நிறை வாழ்க்கைத்    	

 தொல்லை மாளிகை நிரைத் திரு வீதியைத் தொழுது அணைந்தனர் தூயோர்	 6.1.156
  

2055 மலர்ந்த பேர் ஒளி குளிர் தரச் சிவமணம் கமழ்ந்து வான் துகள் மாறிச்     	

 சிலம்பு அலம்பு சேவடியவர் பயில் உறும் செம்மையால் திருத்தொண்டு     	

 கலந்த அன்பர் தம் சிந்தையில் திகழ் திருவீதி கண் களி செய்யப்    	

 பலன் கொள் மைந்தனார் எழுநிலைக் கோபுரம் பணிந்து எழுந்தனர் போற்றி	 6.1.157
  

 2056 நீடுநீள் நிலைக் கோபுரத்துள் புக்கு நிலவிய திரு முன்றின்    	

 மாடு செம் பொனின் மாளிகை வலம் கொண்டு வானுற வளர் திங்கள்     	

 சூடுகின்ற பேரம்பலம் தொழுது போந்து அருமறை தொடர்ந்து ஏத்த  	

 ஆடுகின்றவர் முன்புற அணைந்தனர் அணிகிளர் மணிவாயில்      6.1.158
  

2057 நந்தி எம்பிரான் முதல் கண நாதர்கள் நலம் கொள்பவன் முறை கூட 	

 அந்தம் இல்லவர் அணுகி முன் தொழுதிரு அணுக்கனாம் திருவாயில்	

 சிந்தை ஆர்வமும் பெருகிடச் சென்னியில் சிறிய செங்கை யேற   	

 உய்ந்து வாழ் திரு நயனங்கள் களி கொள்ள உருகும் அன்பொடு புக்கார்     6.1.159
  

2058அண்ணலார் தமக்கு அளித்த மெய்ஞ் ஞானமே ஆன அம்பல முந்தம்     	

 உள் நிறைந்த ஞானத்து எழும் ஆனந்த ஒரு பெரும் தனிக் கூத்தும் 	

 கண்ணின் முன்புறக் கண்டு கும்பிட்டு எழும் களிப்பொடும் கடல் காழிப்     	

 புண்ணியக் கொழுந்து அனையவர் போற்றுவார் புனிதர் ஆடிய பொற்பு 	 6.1.160
  

2059 உணர்வின் நேர் பெற வரும் சிவ போகத்தை ஒழிவு இன்றி உருவின் கண்     	

 அணையும் ஐம் பொறி அளவினும் எளிவர அருளினை எனப் போற்றி  	

 இணை இல் வண் பெருங் கருணையே ஏத்தி முன் எடுத்த சொல் பதிகத்தில்   	

 புணரும் இன் இசை பாடினர் ஆடினர் பொழிந்தனர் விழி மாரி 	 6.1.161
  

2060    ஊழி முதல்வர்க்கு உரிமைத் தொழில் சிறப்பால்    	

 வாழி திருத் தில்லை வாழ் அந்தணரை முன் வைத்தே	

 ஏழ் இசையும் ஓங்க எடுத்தார் எமை ஆளும்	

 காழியர் தம் காவலனார் கற்றாங் கெரியோம்பி 	 6.1.162
  

2061     ண்ணார் பதிகத் திருக் கடை காப்புப் பரவி  	

 உள் நாடும் என்பும் உயிரும் கரைந்து உருகும்  	

 விண் நாயகன் கூத்து வெட்ட வெளியே திளைத்துக்  	

 கண்ணார் அமுது உண்டார் காலம் பெற அழுதார்      6.1.163
  

2062  முன் மால் அயன் அறியா மூர்த்தியார் முன் நின்று     	

 சொல் மாலையால் காலம் எல்லாம் துதித்து இறைஞ்சி 	

 பல் மா மறை வெள்ளம் சூழ்ந்து பரவுகின்ற   	

 பொன் மாளிகையை வலம் கொண்டு புறம் போந்தார் 6.1.164
  

2063   செல்வத் திருமுன்றில் தாழ்ந்து எழுந்து தேவர் குழாம்   	

 மல்கும் திருவாயில் வந்து இறைஞ்சி மா தவங்கள்  	

 நல்கும் திரு வீதி நான்கும் தொழுது அங்கண்     	

 அல்கும் திறம் அஞ்சுவார் சண்பை ஆண்டகையார்      6.1.165
  

2064   செய்ய சடையார் திருவேட்களம் சென்று    	

 கை தொழுது சொல் பதிகம் பாடிக் கழுமலக் கோன்	

 வைகி அருளும் இடம் அங்கு ஆக மன்றாடும்	

 ஐயன் திருக் கூத்துக் கும்பிட்டு அணை உறும் நாள்    6.1.166
  

2065   கைம் மான் மறியார் கழிப்பாலை உள் அணைந்து  	

 மெய்ம் மாலைச் சொல் பதிகம் பாடி விரைக் கொன்றைச்    	

 செம்மாலை வேணித் திரு உச்சி மேவியுறை     	

 அம்மானைக் கும்பிட்டு அரும் தமிழும் பாடினார்     6.1.167
  

2066   பாடும் பதிக இசை யாழ்ப்பாணரும் பயிற்றி	

 நாடும் சிறப்பு எய்த நாளும் நடம் போற்றுவார்   	

 நீடும் திருத்தில்லை அந்தணர்கள் நீள் மன்றுள்    	

 ஆடும் கழற்கு அணுக்கராம் பேறு அதிசயிப்பார்     6.1.168
  

2067   ஆங்கு அவர் தம் சீலத்து அளவு இன்மையும் நினைந்தே  	

 ஓங்கி எழும் காதல் ஒழியாத உள்ளத்தார்  	

 தேன் கமழும் சோலைத் திருவேட்களம் கடந்து     	

 பூங்கிடங்கு சூழ் புலியூர் புக்கு அணையும் போழ்தின்கண்  	  6.1.169
  

2068   அண்டத்து இறைவர் அருளால் அணி தில்லை   	

 முண்டத் திருநீற்று மூவாயிரவர்களும்   	

 தொண்டத் தகைமைக் கண நாதராய்த் தோன்றக்    	

 கண்ட அப் பரிசு பெரும் பாணர்க்கும் காட்டினார்    6.1.170
  

2069   செல்வம் பிரிவு அறியாத் தில்லை வாழ் அந்தணரும் 	

 எல்லையில் சீர்ச் சண்பை இளவேறு எழுந்து அருளி  	

 ஒல்லை இறைஞ்சா முன் தாமும் உடன் இறைஞ்சி     	

 மல்லல் அணி வீதி மருங்கு அணைய வந்தார்கள்    	 6.1.171
  

2070   பொங்கி எழும் காதல் புலன் ஆகப் பூசுரர் தம்   	

 சிங்கம் அனையார் திரு முடியின் மேல் குவித்த   	

 பங்கயத்தின் செவ்வி பழித்து வனப்பு ஓங்கும்     	

 செங்கையொடும் சென்று திருவாயில் உட்புக்கார்    6.1.172
  

2071 ஒன்றிய சிந்தை உருக உயர் மேருக் 	

 குன்று அனைய பேர் அம்பலம் மருங்கு கும்பிட்டு     	

 மன்று உள் நிறைந்து ஆடும் மாணிக்கக் கூத்தர் எதிர்	

 சென்று அணைந்து தாழ்ந்தார் திருக்களிற்றுப் படிக் கீழ் 	 6.1.173
  

2072  ஆடினாய் நறு நெய்யொடு பால் தயிர் என்று எடுத்து ஆர்வத்தால்   	

 பாடினார் பின்னும் அப்பதிகத்தினில் பரவிய பாட்டு ஒன்றில் 	

 நீடு வாழ் தில்லை நான் மறையோர் தமைக் கண்ட அந் நிலை எல்லாம்   	

 கூறுமாறு கோத்து அவர் தொழுது ஏத்துச் சிற்றம் பலம் எனக் கூறி   	 6.1.174
  

2073 இன்ன தன்மையில் இன் இசைப் 

    பதிகமும் திருக்கடைக் காப்பு ஏத்தி 	

 மன்னும் ஆனந்த வெள்ளத்தில் திளைத்து 

    எதிர் வந்து முன் நின்று ஆடும்     	

 பின்னுவார் சடைக் கூத்தர் பேர் அருள் 

    பெறப் பிரியாத விடைபெற்றுப்   	

 பொன்னின் அம்பலம் சூழ்ந்து தாழ்ந்து 

    எழுந்து போந்து அணைந்தனர் புறமுன்றில்	 6.1.175
  

2074அப் புறத்து இடை வணங்கி அங்கு 

    அருளுடன் அணிமணித் திருவாயில்  	

 பொற்புறத் தொழுது எழுந்து உடன் 

    போதரப் போற்றிய புகழ்ப் பாணர்    	

 நற்பதம் தொழுது அடியனேன் பதி 

    முதல் நதி நிவாக்கரை மேய	

 ஒப்பில் தானங்கள் பணிந்திட வேண்டும் 

    என்று உரை செய அது நேர்வார்    6.1.176
  

2075பொங்கு தெண்திரைப் புனித நீர் 

    நிவாக்கரைக் குடதிசை மிசைப் போந்து  	

 தங்கு தந்தையாருடன் பரிசனங்களும் 

    தவ முனிவரும் செல்லச்    	

 செங்கை யாழ்த் திரு நீலக் கண்டப் 

    பெரும் பாணருடன் சேர   	

 மங்கையார் புகழ் மதங்க சூளாமணியாருடன் 

    வரவந்தார்   	 6.1.177
  

2076 இரும் தடங்களும் பழனமும் கடந்து 

    போய் எருக்கத்தம் புலியூரின்    	

 மருங்கு சென்றுற நீல கண்டப் 

    பெரும்பாணர் வணங்கிக் கார்    	

 நெருங்கு சோலை சூழ் இப்பதி 

    அடியேன்பதி என நெடிது இன்புற்று	

 அருங்கலைச் சிறு மழ இளங்களிறனார் 

    அங்கணைந்து அருள் செய்வார்  	 6.1.178
  

2077 ஐயர் நீர் அவதரித்திட இப்பதி அளவில் மாதவம் முன்பு  	

 செய்வாறு எனச் சிறப்பு உரைத்து அருளி அச் செழும்பதி இடம் கொண்ட   	

 மை கொள் கண்டர் தம் கோயில் உட்புக்கு வலம் கொண்டு வணங்கி பார்   	

 உய்ய வந்தவர் செழும் தமிழ்ப் பதிகம் அங்கு இசையுடன் உரை செய்தார்   	 6.1.179
  

2078 அங்கு நின்று எழுந்து அருளி மற்றவருடன் 

    அம்பொன்மா மலை வல்லி  	

 பங்கர் தாம் இனிது உறையும் நற் பதி பல 

    பரிவொடும் பணிந்து ஏத்தித் 	

 துங்க வண்தமிழ்த் தொடை மலர் பாடிப் 

    போய்த் தொல்லை வெங்குரு வேந்தர்	

 செங்கண் ஏற்றவர் திரு முது குன்றினைத் 

    தொழுது சென்று அணைகின்றார்     6.1.180
  

2079 மொய் கொள் மா மணிக் கொழித்து 

    முத்தாறு சூழ் முது குன்றை அடைவோம் என்று 	

 எய்து சொல் மலர் மாலை வண் பதிகத்தை 

    இசையொடும் புனைந்து ஏத்தி   	

 செய் தவத் திரு முனிவரும் தேவரும் 

    திசையெலாம் நெருங்கப் புக்கு	

 ஐயர் சேவடி பணியும் அப் பொருப்பினில் 

    ஆதரவுடன் சென்றார் 	  6.1.181
  

2080 வான நாயகர் திருமுது குன்றினை 

    வழிபட வலம் கொள்வார் 	

 தூ நறும் தமிழ்ச் சொல் இருக்குக் குறள் 

    துணை மலர் மொழிந்து ஏத்தி    	

 ஞான போதகர் நம்பர் தம் கோயிலை 

    நண்ணி அங்கு உள்புக்கு  	

 தேன் அலம்பு தண் கொன்றை யார் சேவடி 

    திளைத்த அன்பொடு தாழ்ந்தார்    6.1.182
  

2081தாழ்ந்து எழுந்து முன் முரசு அதிர்ந்து 

    எழும் எனும் தண் தமிழ் தொடை சாத்தி  	

 வாழ்ந்து போந்து அங்கண் வளம்பதி அதன் 

    இடை வைகுவார் மணி வெற்புச்   	

 சூழ்ந்த தண் புனல் சுலவு முத்தாறொடு 

    தொடுத்த சொல் தொடை மாலை    	

 வீழ்ந்த காதலால் பல முறை விளம்பியே 

    மேவினார் சில நாள்கள்     	  6.1.183
  

2082 ஆங்கு நாதரைப் பணிந்து பெண்ணாகடம் 

    அணைந்து அருமறை ஓசை    	

 ஓங்கு தூங்கானை மாடத்துள் அமர்கின்ற

     ஒரு தனிப் பரஞ்சோதிப்	

 பாங்கு அணைந்து முன் வலம் கொண்டு 

    பணிவுற்றுப் பரவு சொல் தமிழ் மாலை 	

 தீங்கு நீங்குவீர் தொழுமின்கள் எனும் 

    இசைப் பதிகமும் தெரிவித்தார்    6.1.184
  

2083கருவரைப்பில் புகாதவர் கை தொழும்     	

 ஒருவரைத் தொழுது உள்ளம் உவந்து போய்ப் 	

 பெருவரத்தினில் பெற்றவர் தம் உடன்  	

 திரு அரத்துறை சேர்தும் என்று ஏகுவார் 	6.1.185
  

2084முந்தை நாள்கள் ஒரோ ஒரு கால் முது     	

 தந்தையார்பியல் மேல் இருப்பார் தவிர்ந்து  	

 அந்தணாளர் அவர் அருகே செலச்  	

 சிந்தை செய் விருப்போடு முன் சென்றனர் 	  6.1.186
  

2085 ஆதியார் தம் அரத்துறை நோக்கியே    	

 காதலால் அணைவார் கடிது ஏகிட     	

 தாதையாரும் பரிவுறச் சம்பந்தர்     	

 பாத தாமரை நொந்தன பைப்பய      6.1.187
  

2086மறை அனைத்தும் ஒரு வடிவாம் என	

 நிறை மதிப் பிள்ளை நீள் நிலம் சேர்ந்து எனத் 	

 துறை அலைக் கங்கை சூடும் அரத்துறை   	

 இறைவரைத் தொழுவான் விரைந்து ஏகினார்    6.1.188
  

2087 பாசம் அற்றிலர் ஆயினும் பார் மிசை    	

 ஆசை சங்கரர்கு ஆயின தன்மையால்    	

 தேசு மிக்க திருவுரு ஆனவர்	

 ஈசனைத் தொழுதே தொழுது ஏகினார்  	  6.1.189
  

2088 இந்த மாநிலத்தின் இருள் நீங்கிட  	

 வந்த வைதிக மாமணி ஆனவர்  	

 சிந்தை ஆரமுதாகிய செம் சடைத்    	

 தந்தையார் கழல் தாழ்ந்து எழுந்து ஏகினார்   6.1.190
  

2089மாறன் பாடி எனும் பதி வந்துற 	

 ஆறு செல் வருத்தத்தின் அசைவினால்   	

 வேறு செல்பவர் வெய் துறப் பிள்ளையார்	

 ஏறும் அஞ்செழுத்து ஓதி அங்கு எய்திட    6.1.191
  

2090 உய்ய வந்த சம்பந்தர் உடன் வந்தார்க்கு    	

 எய்து வெம்மை இளைப்பு அஞ்சினான் போலக்	

 கைகள் ஆயிரம் வாங்கிக் கரந்து போய்	

 வெய்யவன் சென்று மேல் கடல் வீழ்ந்தனன்	6.1.192
  

2091 அற்றை நாள் இரவு அப்பதியின் இடைச்    	

 சுற்று நீடிய தொண்டர்கள் போற்றிடப் 	

 பெற்றம் ஊர்ந்த பிரான் கழல் பேணுவார்	

 வெற்றி மாதவத்தோருடன் மேவினார்  	6.1.193
  

2092இந்நிலைக் கண் எழில் வளர் பூந்தராய்    	

 மன்னனார் தம் வழி வருத்தத் தினை   	

 அன்னம் ஆடும் துறை நீர் அரத்துறைச்   	

 சென்னியாற்றர் திருவுளம் செய்தனர்   	6.1.194
  

2093ஏறுதற்குச் சிவிகை இடக்குடை 	

 கூறி ஊதக் குலவு பொன் சின்னங்கள்   	

 மாறில் முத்தின் படியினால் மன்னிய  	

 நீறு வந்த நிமலர் அருளுவார்  	6.1.195
  

2094நீடு வாழ் பதி யாகும் நெல் வயலின்    	

 மாட மாமணை தோறும் மறையோர்க்குக் 	

 கூடு கங்குல் கனவில் குலமறை	

 தேடு சேவடி தோன்ற முன் சென்று பின் 	6.1.196
  

2095ஞான சம்பந்தன் நம்பால் அணைகின்றான்   	

 மான முகத்தின் சிவிகை மணிக் குடை 	

 ஆன சின்னம் நம் பால் கொண்டு அருங்கலைக்  	

 கோன் அவன் பால் அணைந்து கொடும் என	6.1.197
  

2096அந்தணாளர் உரைத்த அப்போழ்தினில்     	

 வந்து கூடி மகிழ்ந்து அற்புதம் உறும்    	

 சிந்தையோடும் செழுநீர் அரத்துறை   	

 இந்து சேகரர் கோயில் வந்து எய்தினர்6.1.198
  

2097ஆங்கு மற்ற அருள் அடியாருடன்  	

 ஓங்கு கோயில் உள்ளார்க்கும் உண்டாயின	

 ஈங்கு இது என்ன அதிசயம் என்பவர்    	

 தாங்கள் அம்மறையோர்கள் முன் சாற்றினார் 	6.1.199
  

2098சால மிக்க வியப்புறு தன்மையின்  	

 பாலர் ஆதலும் பள்ளி எழுச்சியின்    	

 காலம் எய்திடக் காதல் வழிப்படும்   	

 சீல மிக்கார் திருக்காப்பு நீக்கினார்  	6.1.200




2099

திங்கள் நீர்மைச் செழுந் திரள் முத்தினால்	

 துங்க வெண் குடை தூய சிவிகையும்    	

 பொங்க ஊதும் பொருவரும் சின்னமும்   	

 அங்கண் நாதர் அருளினால் கண்டனர்    6.1.201
  

2100   

 கண்டபின் அவர் கை தலை மேல் குவித்து      	

 எண்திசைக்கும் விளக்கி இவையாம் எனத்    	

 தொண்ட ரோடும் மறையவர் சூழ்ந்து எழுந்து 	

 அண்டர் நாடும் அறிவுற ஆர்த்தனர்       	6.1.202
  

2101    சங்கு துந்துபி தாரை பேரி இம்முதல்     	

 பொங்கு பல்லிய நாதம் பொலிந்து எழ	

 அங்கணன் அருளால் அவை கொண்டு உடன்  	

 பொங்கு காதல் எதிர் கொளப் போதுவார்  	6.1.203
  

2102     மாசில் வாய்மை நெல் வாயின் மறையவர்  	

 ஆசில் சீர்ச் சண்பை ஆண் தகையார்க்கு எதிர்    	

 தேசுடைச் சிவிகை முதலாயின  	

 ஈசர் இன் அருளால் தாங்கி ஏகினார்  6.1.204
  

2103    இத்தலை இவர் இன்னணம் ஏகினார்	

 அத்தலைச் சண்பை நாதர்க்கும் அவ் இரா 	

 முத்த நற் சிவிகை முதல் ஆயின     	

 உய்த்து அளிக்கும் படி முன் உணர்த்துவார் 	6.1.205
  

2104    அள்ளல் நீர் வயல் சூழும் அரத்துறை  	

 வள்ளலார் நாம் மகிழ்ந்து அளிக்கும் அவை  	

 கொள்ளல் ஆகும் கொண்டு உய்த்தல் செய்வாய் என   	

 உள்ளவாறு அருள் செய்ய உணர்ந்த பின்  6.1.206
  

2105     சண்பை ஆளியார் தாம் கண்ட மெய் அருள்   	

 பண்பு தந்தையார் தம்முடன் பாங்கமர்   	

 தொண்டருக்கு அருள் செய்து தொழா முனம்	

 விண் புலப்பட வீங்கு இருள் நீங்கலும்  6.1.207
  

2106    மாலை யாமம் புலர் உறும் வைகறை   	

 வேலை செய்வினை முற்றி வெண் நீறு அணி  	

 கோல மேனியர் ஆய்க் கைம் மலர் குவித்து  	

 ஏல அஞ்செழுத்து ஓதி எழுந்தனர்  6.1.208
  

2107    போத ஞானப் புகலிப் புனிதரைச் 	

 சீத முத்தின் சிவிகை மேல் ஏற்றிடக்	

 காதல் செய்பவன் போலக் கருங்கடல்   	

 மீது தேரின் வந்து எய்தினன் வெய்யவன்	6.1.209
  

2108     ஆய போழ்தின் அரவு எனும் ஆர்ப்புடன்    	

 தூய முத்தின் சிவிகை சுடர்க் குடை   	

 மேய சின்னங்கள் கொண்டு மெய் அன்ப ரோடு     	

 ஏய அந்தணர் தாம் எதிர் தோன்றினார்	6.1.210
  

2109    வந்து தோன்றிய அந்தணர் மாதவர்  	

 கந்த வார் பொழில் காழி நல்ன்னாடர் முன்     	

 அந்தமில் சீர் அரத்துறை ஆதியார்   	

 தந்த பேர் அருள் தாங்குவீர் என்றனர்  	6.1.211
  

2110     என்று தங்களுக்கு ஈசர் அருள் செய்தது  	

 ஒன்றும் அங்கு ஒழியாமை உரைத்து முன்  	

 நின்று போற்றித் தொழுதிட நேர்ந்தது	

 மன்று உளரர் அருள் என்று வணங்கினார்  6.1.212
  

2111    மெய்ம்மை போற்றி விடாத விருப்பினால் 	

 தம்மை உன்னும் பரிசு தந்து ஆள்பவர்   	

 செம்மை நித்தில ஆனச் சிறப்பு அருள் 	

 எம்மை ஆளுவிப்பான் இன்று அளித்ததே  	6.1.213
  

2112     எந்தை ஈசன் என எடுத்து இவ்வருள்  	

 வந்தவாறு மற்று எவ் வணமோ என்று    	

 சிந்தை செய்யும் திருப் பதிகத்து இசை	

 புந்தியார் அப் புகன்று எதிர் போற்றுவார்  6.1.214
  

2113    பொடி அணிந்த புராணன் அரத்துறை   	

 அடிகள் தம் அருளே இதுவாம் எனப்     	

 படி இலாத சொல் மாலைகள் பாடியே  	

 நெடிது போற்றிப் பதிகம் நிரப்பினார்  	6.1.215
  

2114    சோதி முத்தின் சிவிகை சூழ் வந்து பார் 	 

 மீது தாழ்ந்து வெண் நீற்று ஒளி போற்றி நின்று 	 

 ஆதியார் அருள் ஆதலின் அஞ்செஎழுத்து  	 

 ஓதி ஏறினார் உய்ய உலகு எலாம்    	 6.1.216
  

2115     தொண்டர் ஆர்த்தனர் சுருதிகள் ஆர்த்தன தொல்லை     	

 அண்டர் ஆர்த்தனர் அகிலமும் ஆர்ப்புடன் எய்தக்     	

 கொண்டல் ஆர்த்தன முழவமும் ஆர்த்தன குழுமி  	

 வண்டு அறாப் பொலி மலர் மழை ஆர்த்தது வானம்  	6.1.217
  

2116    விளையும் ஆர்த்தன வயிர்களும் ஆர்த்தன மறையின்     	

 கிளையும் ஆர்த்தன கிளைஞரும் ஆர்த்தனர் கெழுவும்  	

 களைகண் ஆர்த்ததொர் கருணையின் ஆர்த்தன முத்து   	

 விளையும் மா கதிர் வெண்குடை ஆர்த்தது மிசையே 	6.1.218
  

2117     பல்கு வெண்கதிர்ப் பத்திசேர் நித்திலச் சிவிகைப்  	

 புல்கு நீற்று ஒளியுடன் பொலி புகலி காவலனார் 	

 அல்கு வெல் வளை அலைத்து எழு மணி நிரைத் தரங்கம் 	

 மல்கு பால் கடல் வளர்மதி உதித்தது என வந்தார் 	6.1.219
  

2118     நீடு தொண்டர்கள் மறையவர் ஏனையோர் நெருங்கி    	

 மாடு கொண்டு எழு மகிழ்ச்சியின் மலர்க்கை மேல் குவித்தே  	

 ஆடு கின்றனர் அயர்ந்தனர் அளவில் ஆனந்தம்  	

 கூடுகின்ற கண் பொழி புனல் வெள்ளத்தில் குளித்தார்   6.1.220
  

2119     செய்ய பொன் புனை வெண்டரளத்து அணிசிறக்க 	

 சைவ மா மறைத் தலைவர் பால் பெறும் தனிக் காளம்  	

 வையம் ஏழுடன் மறைகளும் நிறை தவத்தோரும்     	

 உய்ய ஞானசம்பந்தன் வந்தான் என ஊத  	  6.1.221
  

2120     சுற்று மாமறைச் சுருதியின் பெருகு ஒலி நடுவே  	

 தெற்றினார் புரம் எரித்தவர் தரு திருச்சின்னம்  	

 முற்றும் ஆனவன் ஞானமே முலை சுரந்து ஊட்ட  	

 பெற்ற பாலறா வாயன் வந்தான் எனப் பிடிக்க     6.1.222
  

2121     புணர்ந்த மெய்த்தவக் குழாத்தொடும் போதுவார் முன்னே  	

 இணைந்த நித்திலத்து இலங்கு ஒளி நலங்கிளர் தாரை 	

 அணைந்த மாமறை முதல் கலை அகிலமும் ஓதாது    	

 உணர்ந்த முத்தமிழ் விரகன் வந்தான் என ஊத      6.1.223
  

2122    தெருளும் மெய்க்கலை விளங்கவும் பார் உளோர் சிந்தை 	

 இருளும் நீங்கவும் எழுது சொன் மறை அளிப்பவர் தாம்   	

 பொருளும் ஞானமும் போகமும் போற்றி என்பாருக்கு 	

 அருளும் அங்கணர் திரு அரத் துறையை வந்து அணைந்தார்  6.1.224
  

2123     வந்து கோபுர மணி நெடு வாயில் சேய்த்து ஆகச்     	

 சந்த நித்திலச் சிவிகை நின்று இழிந்து தாழ்ந்து எழுந்து   	

 சிந்தை ஆர்வமும் மகிழ்ச்சியும் பொங்கி முன் செல்ல   	

 அந்தி நாண்மதி அணிந்தவர் கோயிலுள் அடைந்தார் 6.1.225
  

2124    மன்னு கோயிலை வலம் கொண்டு திரு முன்பு வந்து     	

 சென்னியில் கரம் குவித்து வீழ்ந்து அன்பொடு திளைப்பார்   	

 என்னையும் பொருளாக இன் அருள் புரிந்து அருளும்   	

 பொன் அடித்தலத் தாமரை போற்றி என்று எழுந்தார் 6.1.226
  

2125    சூடினார் கர கமலங்கள் சொரிந்து இழி கண்ணீர்     	

 ஆடினார் திரு மேனியில் அரத்துறை விரும்பி    	

 நீடினார் திரு அருள் பெரும் கருணையே நிகழப்   	

 பாடினார் திருப் பதிகம் ஏழ் இசையொடும் பயில 	 6.1.227
  

2126    இசை விளங்கிட இயல்பினில் பாடி நின்று ஏத்தி    	

 மிசை விளங்கு நீர் வேணியார் அருளினால் மீண்டு	

 திசை விளங்கிடத் திரு அருள் பெற்றவர் சில நாள்   	

 அசைவில் சீர்த் தொண்டர் தம் உடன் அப்பதி அமர்ந்தார்     6.1.228
  

2127    தேவர் தம்பிரான் திரு அரத் துறையினில் இறைஞ்சி  	

 மேவு நாட்களில் விமலனார் நெல் வெண்ணெய் முதலாத்   	

 தாவில் அன்பர்கள் தம் உடன் தொழுது பின் சண்பைக்	

 காவலர் அருள் பெற்று உடன் கலந்து மீண்டு அணைந்தார் 	   6.1.229
  

2128    விளங்கு வேணு புரத்து திருத் தோணி வீற்று இருந்த   	

 களம் கொள் கண்டர் தம் காதலியார் உடன் கூட   	

 உளம் கொளப் புகுந்து உணர்வினில் வெளிப்பட உருகி   	

 வளம் கொள் பூம் புனல் புகலிமேல் செல மனம் வைத்தார்     6.1.230
  

2129     அண்ணலார் திரு அரத்துறை அடிகளை வணங்கி 	

 நண்ணு பேர் அருளால் விடை கொண்டு போய் நடம் கொண்டு    	

 உள் நிறைந்த பூங்கழல் இணை உச்சி மேல் கொண்டே	

 வெள் நிலா மலர் நித்திலச் சிவிகை மேல் கொண்டார்     6.1.231
  

2130     சிவிகை முத்தினில் பெருகு ஒளி திசை எலாம் விளக்கப் 	

 கவிகை வெண்மதிக் குளிர் ஒளி கதிர் செய்வான் கலப்பக்   	

 குவிகை மேல் கொண்டு மறையவர் குணலை இட்டு ஆடப்	

 புவிகை மாறு இன்றிப் போற்ற வந்து அருளினார் போந்தார்   6.1.232
  

2131    மறை முழங்கின தழங்கின வண்தமிழ் வயிரின்   	

 குறை நரன்றன முரன்றன வளைக்குலம் காளம்   	

 முறை இயம்பின இயம்பல ஒலித்தன முரசப்   	

 பொறை கறங்கின பிறங்கின போற்றிசை அரவம் 	 6.1.233
  

2132    உடைய பிள்ளையார் வரும் எல்லை உள்ள அப்பதியோர்  	

 புடை இரண்டினும் கொடியொடு பூந்துகில் விதானம்  	

 நடை செய் காவணம் தோரணம் பூகம் நல் கதலி   	

 மிடையும் மாலைகள் நிறை குடம் விளக்கொடு நிரைத்தார்   	 6.1.234
  

2133    அனைய செய்கையால் எதிர் கொளும் பதிகள் ஆனவற்றின்	

 வினை தரும் பவம் தீர்ப்பவர் கோயில்கள் மேவிப்	

 புனையும் வண் தமிழ் மொழிந்து அடி பணிந்து போந்து அணைந்தார்   	

 பனை நெடும் கை மா உரித்தவர் மகிழ் பெரும் பழுவூர்   6.1.235
  

2134    அங்கு அணைந்து இளம்பிறை அணிந்த சென்னியர்  	

 பொங்கு எழில் கோபுரம் தொழுது புக்க பின்    	

 துங்க நீள் விமானத்தைச் சூழ்ந்து வந்துமுன்  	

 பங்கயச் சேவடி பணிந்து பாடுவார்    	  6.1.236
  

2135     மண்ணினில் பொலி குலமலையர் தாம் தொழுது 	

 எண் இல் சீர்ப் பணிகள் செய்து ஏத்தும் தன்மையில் 	

 நண்ணிய வகை சிறப்பித்து நாதரைப்  	

 பண்ணினில் திகழ் திருப்பதிகம் பாடினார்   6.1.237
  

2136    பாவின இசை வழிபாடி அங்கு அகன்றி    	

 யாவரும் தொழுது உடன் ஏத்த எய்தினார்	

 மூவுலகு உய்ய நஞ்சு உண்ட மூர்த்தியார்  	

 மேவிய பெரும் திரு விசய மங்கையில்	 6.1.238
  

2137     அந்தணர் விசய மங்கையினில் அங்கணர்    	

 தம் தனி ஆலயம் சூழ்ந்து தாழ்ந்து முன்  	

 வந்தனை செய்து கோ தனத்தை மன்னிய 	

 செந்தமிழ் மாலையில் சிறப்பித்து ஏத்தினார்    6.1.239
  

2138     விசய மங்கையின் இடம் அகன்று மெய்யர் தாள்  	

 அசைவில் வைகாவினில் அணைந்து பாடிப் போந்து  	

 இசை வளர் ஞான சம்பந்தர் எய்தினார் 	

 திசை உடை ஆடையர் திருப்புறம் பயம்  6.1.240
  

2139    புறம் பயத்து இறைவரை வணங்கிப் போற்றி செய்     	

 திறம் புரி நீர்மையில் பதிகச் செம்தமிழ்    	

 நிறம் பயில் இசையுடன் பாடி நீடிய  	

 அறம் தரு கொள்கையர் அமர்ந்து மேவினார் 	 6.1.241
  

2140    அத் திருப்பதி பணிந்து அகன்று போய் அனல்	

 கைத் தலத்தவர் பதி பிறவும் கை தொழு   	

 முத் தமிழ் விரபராம் முதல்வர் நண்ணினார்  	

 செய்த் தலைப் பணிலம் முத்து ஈனும் சேய்ஞலூர்     6.1.242
  

2141    திரு மலி புகலி மன் சேரச் சேய் ஞலூர்  	

 அரு மறையவர் பதி அலங்கரித்து முன்  	

 பெரு மறையொடு முழவு ஒலி பிறங்கவே	

 வருமுறை எதிர் கொள வந்து முந்தினார்	 6.1.243
  

2142    ஞான சம்பந்தரும் நாயனார் சடைத்   	

 தூ நறும் தொடையல் முன் சூட்டும் பிள்ளையார்     	

 பான்மையில் வரும் பதி என்று நித்தில	

 யானமுன் இழிந்து எதிர் இறைஞ்சி எய்தினார்     6.1.244
  

2143    மா மறையாளர் வண் புகலிப் பிள்ளையார்  	

 தாம் எழுந்து அருளிடத் தங்கள் பிள்ளையார் 	

 காமரும் பதியில் வந்து அருளக் கண்டனர்	

 ஆ மகிழ் உடன் பணிந்து ஆடி ஆர்த்தனர் 	 6.1.245
  

2144    களித்தனர் புண்ணியக் கரக வாசநீர்     	

 தெளித்தனர் பொரிகளும் மலரும் சிந்தினர்     	

 துளித்தனர் கண் மழை சுருதி ஆயிரம்  	

 அளித்தவர் கோயிலுள் அவர் முன்பு எய்தினார்    	 6.1.246
  

2145    வெங்குரு வேந்தரும் விளங்கு கோயிலைப்   	

 பொங்கிய விருப்பினால் புடை வலம் கொடு     	

 செங்கைகள் சென்னிமேல் குவித்துச் சென்று புக்கு   	

 அங்கணர் முன்புற அணைந்து தாழ்ந்தனர்   	 6.1.247
  

2146     வேதியர் சேய்ஞலூர் விமலர் தம் கழல்    	

 காதலில் பணிந்தவர் கருணை போற்றுவார்  	

 தாதை தாள் தடிந்த சண்டீசப் பிள்ளையார்  	

 பாதகப் பயன் பெறும் பரிசு பாடினார் 	 6.1.248
  

2147    இன் இசை வண் தமிழ் பாடி ஏத்தியே     	

 நன்னெடும் பதி உளோர் நயக்க வைகிய	

 பின்னர் வெண்பிறை அணி வேணிப் பிஞ்ஞகர்     	

 மன்னிய திருப்பனந்தாள் வணங்கினார்  	 6.1.249
  

2148    ஆங்கணி சொன் மலர் மாலை சாத்தி அப் 	

 பாங்கு பந்தணை நலூர் பணிந்து பாடிப் போய்த்    	

 தீங்கு தீர் மா மறைச் செம்மை அந்தணர்   	

 ஓங்கும் ஓமாம் புலியூர் வந்து உற்றனர்  	 6.1.250




2149

  மற்ற நல் பதி வட தளியின் மேவிய    	

 அற்புதர் அடி பணிந்து அலர்ந்த செந்தமிழ்ச் 	

 சொல் தொடைபாடி அங்கு அகன்று சூழ் மதில்     	

 பொன் பதி வாழ் கொளி புத்தூர் புக்கனர்  	 6.1.251
  

2150    சீர் வளர் கோயிலை அணைந்து தேமலர்க்  	

 கார் வளர் கண்டர் தாள் பணிந்து காண்பவர்  	

 பார் புகழ் பதிகங்கள் பாடி நீடுவார் 	

 வார் பொழில் கடம்பையும் வணங்கி வாழ்ந்தனர்   	 6.1.252
  

2151     நம்பரை நலம் திகழ் நாரை ஊரினில்    	

 கும்பிடும் விருப்பொடு குறுகிக் கூடிய  	

 வம்பலர் செந்தமிழ் மாலை பாடி நின்று	

 எம்பிரான் கவுணியர் தலைவர் ஏத்தினார்  	 6.1.253
  

2152     அப்பதி பணிந்து அரும் தமிழ் புனைந்து தம் 	

 மெய்ப்படு விருப்பொடு மேவு நாள் அரன்	

 பொன் பதி பலவும் முன் பணிந்து போந்தனர்     	

 பைப் பணியவர் கருப் பறியல் ஊரினில்		 6.1.254
  

2153    பரமர் தம் திருக் கருப் பறியல் ஊரினைச் 	

 சிரபுரச் சிறுவர் கை தொழுது செந்தமிழ்  	

 உரை இசை பாடி அம் மருங்கின் உள்ளவாம்   	

 சுரர் தொழும் பதிகளும் தொழுது பாடினார்  	 6.1.255
  

2154    மண் உலகு செய்த தவப் பயனாய் உள்ள 

      வள்ளலார் அப்பதிகள் வணங்கி ஏகி    	

 எணில் முரசு இரங்கி எழப் பணிலம் ஆர்ப்ப  

      இலங்கிய காளம் சின்னம் எங்கும் ஊதக் 	

 கண் வளர் மென் கரும்பு மிடை கதிர்ச் செம்சாலி  

      கதலி கமுகு உடன் ஓங்கும் கழனி நாட்டுத் 	

 தெண் நிலவு சூடிய தம் பெருமான் வைகும்  

      திருப் பிரம புரம் சாரச் செல்லும்போது  	 6.1.256
  

2155    பிள்ளையார் எழுந்து அருளக் கேட்ட செல்வப்  

      பிரமபுரத்து அருமறையோர் பெருகு காதல்	

 உள்ளம் மகிழ் சிறந்து ஓங்கத் தோணி மேவும்  

      உமைப் பாகர் கழல் வணங்கி உவகை கூர 	

 வெள்ள மறை ஒலிபெருகு மறுகு தோறும் மிடை  

      மகர தோரணங்கள் கதலி பூகம்  	

 தெள்ளுபுனல் நிறை குடங்கள் தீப தூபம் செழும்  

      கொடிகள் நிரைத்து எதிர் கொள் சிறப்பில் செய்வார்	 6.1.257
  

2156    ஆரணங்கள் மதுர ஒலி எழுந்து பொங்க  

      அரசிலையும் தருப்பையும் பெய்து அணிந்த வாசப் 	

 பூரண கும்பங்கள் நிறை கரகம் ஏந்திப் புது  

      மலரும் நறும் துகளும் பொரியும் தூவி    	

 வாரணங்கு முலை உமையாள் குழைத்த  

      செம்பொன் வள்ளத்தில் அமுது உண்ட வள்ளலாரைச்   	

 சீர் அணங்கு மணி முத்தின் சிவிகை மீது  

      செழுந்தரளக் குடை நிழல் கீழ் சென்று கண்டார்		 6.1.258
  

2157     கண்ட பொழுதே கைகள் தலைமேல் கொண்டு  

      கண் களிப்ப மனம் களிப்பக் காதல் பொங்கித் 	

 தொண்டர்களும் மறையவரும் சென்று சூழ்ந்து  

      சொல் இறந்த மகிழ்ச்சியினால் துதித்த ஓசை 	

 எண் திசையும் நிறைவித்தார் ஆடை வீசி  

      இரு விசும்பின் வெளி தூர்த்தார் ஏறு சீர்த்தி	

 வண்டமிழ் நாயகரும் இழிந்து எதிரே சென்று  

      வணங்கி அவருடன் கூடி மகிழ்ந்து புக்கார்  6.1.259
  

2158    திங்கள் அணி மணிமாடம் மிடைந்த வீதி  

      சென்று அணைந்து தெய்வ மறைக் கற்பின் மாதர் 	

 மங்கல வாழ்த்து இசை இரண்டு மருங்கு  

      மல்க வானவர் நாயகர் கோயில் மருங்கு சார்ந்து 	

 துங்க நிலைக் கோபுரத்தை இறைஞ்சி  

      புக்குச் சூழ்ந்து திருத்தோணி மிசை மேவினார்கள் 	

 தங்கள் திரு முன்பு தாழ்ந்து எழுந்து நின்று  

      தமிழ் வேதம் பாடினார் தாளம் பெற்றார்   6.1.260
  

2159    பரவு திருப்பதிக இசை பாடி நீடும்  

      பரன் கருணைத் திருவருளின் பரிசு போற்றி 	

 விரவு மலர்க் கண் பனிப்பப் கைகள் கூப்பி  

      விழுந்து எழுந்து புறம் போந்து வேத வாய்மைச் 	

 சிரபுரத்துப் பிள்ளையார் செல்லும் போது  

      திரு நீல கண்ட யாழ்ப்பாணர் பின்னே    	

 வர அவரை வளம் பெருகு மனையில் போக  

      அருள் செய்து தம் திரு மாளிகையின் வந்தார் 6.1.261
  

2160    மறையவர்கள் அடி போற்றத் தந்தையாரும்  

      மருங்கு அணைய மாளிகையில் அணையும்போதில்   	

 நிறை குடமும் மணி விளக்கும் முதலாய் உள்ள  

      நீதி மறைக் குல மகளிர் நெருங்கி ஏந்த 	

 இறைவர் திரு நீற்றுக் காப்பு ஏந்தி முன் சென்று  

      ஈன்ற தாயார் சாத்தி இறைஞ்சி ஏத்த	

 முறைமை அவர்க்கு அருள் செய்து மடத்தில்  

      புக்கார் முதல்வர் பால் மணி முத்தின் சிவிகை பெற்றார்	6.1.262
  

2161    செல்வ நெடு மாளிகையில் அமர்ந்து  

      நாளும் திருத் தோணி மிசையாரைச் சென்று தாழ்ந்து 	

 மல்கு திருப் பதிகங்கள் பலவும் பாடி மனம்  

      மகிழ்ந்து போற்றி இசைத்து வைகுநாளில்	

 ஒல்லை முறை உபநயனப் பருவம் எய்த உலகு  

      இறந்த சிவஞானம் உணரப் பெற்றார் 	

 தொல்லை மறை விதிச் சடங்கு மறையோர் செய்யத்  

      தோலொடு நூல் தாங்கினார் சுரர்கள் போற்ற6.1.263
  

2162    ஒரு பிறப்பும் எய்தாமை உடையார்தம்மை  

      உலகு இயல்பின் உபநயன முறைமையாகும் 	

 இருபிறப்பின் நிலைமையினைச் சடங்கு காட்டி  

      எய்துவிக்கும் மறை முனிவர் எதிரே நின்று	

 வரு திறத்தின் மறை நான்கும் தந்தோம் என்று  

      மந்திரங்கள் மொழிந்தவர்க்கு மதுர வாக்கால் 	

 பொருவு இறப்ப ஓதினார் புகலி வந்த புண்ணியனார்  

      எண்ணிறந்த புனித வேதம்  	6.1.264
  

2163    சுருதி ஆயிரம் ஓதி அங்கம் ஆன தொல்  

      கலைகள் எடுத்து இயம்பும் தோன்றலாரைப் 	

 பரிதி ஆயிரம் கோடி விரிந்தால் என்னப் பரஞ்சோதி  

      அருள் பெற்ற பான்மை மேன்மை 	

 கருதி ஆதரவோடும் வியப்பு உற்று ஏத்தும் கலை  

      மறையோர் கவுணியனார் தம்மைக் கண்முன் 	

 வரும் தியானப் பொருள் என்று இறைஞ்சி தாம்  

      முன் வல்ல மறை கேட்டு ஐயம் தீர்ந்து வாழ்ந்தார் 6.1.265
  

2164     மந்திரங்கள் ஆன எல்லாம் அருளிச் செய்து  

      மற்று அவற்றின் வைதிக நூல் சங்கின் வந்த 	

 சிந்தை மயக்குறும் ஐயம் தெளிய எல்லாம் செழு  

      மறையோர்க்கு அருளி அவர் தெருளும் ஆற்றால்    	

 முந்தை முதல் மந்திரங்கள் எல்லாம் தோன்றும்  

      முதல் ஆகும் முதல்வனார் எழுத்தஞ்சு என்பார்	

 அந்தியினுள் மந்திரம் அஞ்சு எழுத்துமே என்று  

      அஞ்சு எழுத்தின் திருப்பதிகம் அருளிச்செய்தார்    6.1.266
  

2165    அத்தகைமை பிள்ளையார் அருளிச் செய்ய  

      அந்தணர்கள் அருள் தலைமேல் கொண்டு தாழ்ந்து    	

 சித்தம்மகிழ்வொடு சிறப்பத் தாமும் தெய்வத்  

      திருத்தோணி அமர்ந்தாரைச் சென்று தாழ்ந்து 	

 மெய்த்த இசைப் பதிகங்கள் கொண்டு போற்றி  

      விரை மலர்த்தாள் மனம் கொண்டு மீண்டு போந்து  	

 பத்தர் உடன் இனிது அமரும் பண்பு கூடப் பரமர்  

      தாள் பணிந்து ஏத்திப் பயிலும் நாளில் 	6.1.267
  

2166    பந்து அணை மெல் விரலாளும் பரமரும் பாய் விடை மீது	

 வந்து பொன் வள்ளத்து அளித்த வரம்பில் ஞானத்து அமுது உண்ட  	

 செந்தமிழ் ஞான சம்பந்தர் திறம் கேட்டு இறைஞ்சு தற்காக   	

 அந்தணர் பூந்தராய் தன்னில் அணைந்தனர் நாவுக் கரையர்6.1.268
  

2167      வாக்கின் பெருவிறல் மன்னர் வந்து அணைந்தார் எனக் கேட்டு     	

 பூக்கமழ் வாசத் தடம் சூழ் புகலிப் பெரும் தகையாரும்   	

 ஆக்கிய நல் வினைப் பேறு என்று அன்பர் குழாத் தொடும் எய்தி	

 ஏற்கும் பெரு விருப்போடும் எதிர் கொள எய்தும் பொழுதில்  6.1.269
  

2168     சிந்தை இடை அறா அன்பும் திருமேனி தன்னில் அசைவும்	

 கந்தம் மிகையாம் கருத்தும் கை உழவாரப் படையும் 	

 வந்திழி கண்ணீர் மழையும் வடிவில் பொலி திரு நீறும்    	

 அந்தம் இலாத் திரு வேடத்து அரசும் எதிர் வந்து அணைய     6.1.270
  

2169     கண்ட கவுணியர்க் கன்றும் கருத்தில் பரவு மெய்க் காதல் 	

 தொண்டர் திருவேடம் நேரே தோன்றியது என்று தொழுதே    	

 அண்டரும் போற்ற அணைந்த அங்கு அரசும் எதிர் வந்து இறைஞ்ச  	

 மண்டிய ஆர்வம் பெருக மதுர மொழி அருள் செய்தார்6.1.271
  

2170    பேர் இசை நாவுக்கு அரசைப் பிள்ளையார் கொண்டு உடன் போந்து  	

 போர் விடையார் திருத்தோணிப் பொன் கோயில் உட்புகும் போதில்   	

 ஆர்வம் பெருக அணையும் அவருடன் கும்பிட்டு அருளால் 	

 சீர்வளர் தொண்டரைக் கொண்டு திருமாளிகையினில் சேர்ந்தார்  6.1.272
  

2171   அணையும் திருத்தொண்டர் தம்மோடு ஆண்ட அரசுக்கும் அன்பால் 	

 இணையில் திரு அமுது ஆக்கி இயல்பால் அமுது செய்வித்துப்    	

 புணரும் பெருகு அன்பு நண்பும் பொங்கிய காதலில் கும்பிட்டு   	

 உணரும் சொல் மாலைகள் சாத்தி உடன் மகிழ்வு எய்தி உறைந்தார்  6.1.273
  

2172   அந்நாள் சில நாள்கள் செல்ல அருள் திருநாவுக்கு அரசர்	

 மின்னார் சடை அண்ணல் எங்கும் மேவிடம் கும்பிட வேண்டி     	

 பொன் மார்பில் முந்நூல் புனைந்த புகலிப் பிரான் இசைவோடும்	

 பின்னாக எய்த இறைஞ்சிப் பிரியாத நண்பொடும் போந்தார் 6.1.274
  

2173   வாக்கின் தனி மன்னர் ஏக மாறாத் திரு உளத்தோடும் 	

 பூக்கமழ் பண்ணைகள் சூழ்ந்த புகலியின் மீண்டும் புகுந்து  	

 தேக்கிய மாமறை வெள்ளத் திருத்தோணி வீற்று இருந்தாரைத் 	

 தூக்கின் தமிழ் மாலை பாடித் தொழுது அங்கு உறைகின்ற நாளில்6.1.275
  

2174   செந்தமிழ் மாலை விகற்பச் செய்யுள்களான் மொழி மாற்றும்     	

 வந்த சொல் சீர் மாலை மாற்றும் வழி மொழி எல்லா மடக்குச்   	

 சந்த வியமகம் ஏகபாதம் தமிழ் இருக்குக் குறள் சாத்தி     	

 எந்தைக்கு எழு கூற்றிருக்கை ஈரடி ஈரடி வைப்பு    6.1.276
  

2175    நாலடி மேல் வைப்பு மேன்மை நடையின் முடுகும் இராகம் 	

 சால்பினில் சக்கரம் ஆதி விகற்பங்கள் சாற்றும் பதிக     	

 மூல இலக்கியமாக எல்லாப் பொருள்களும் முற்ற    	

 ஞாலத்து உயர் காழியாரைப் பாடினார் ஞான சம்பந்தர் 	6.1.277
   2175

2176   இன்னிசை பாடின எல்லாம் யாழ்ப் பெரும் பாணனார் தாமும்   	

 மன்னும் இசை வடிவான மதங்க சூளா மணியாரும்    	

 பன்னிய ஏழ் இசை பற்றிப் பாடப் பதிகங்கள் பாடிப்	

 பொன்னின் திருத்தாளம் பெற்றார் புகலியில் போற்றி இருந்தார்  6.1.278
  

2177   அங்கண் அமர் கின்ற நாளில் அரும் தமிழ் நாடு எத்தினுள்ளும்     	

 திங்கள் சடை அண்ணலார்தம் திருப்பதி யாவையும் கும்பிட்டு   	

 எங்கும் தமிழ் மாலை பாடி இங்கு எய்துவன் என்று   	

 தம் குலத் தாதையா ரோடும் தவ முனிவர்க்கு அருள் செய்தார்  6.1.279
  

2178    பெருகு விருப்புடன் நோக்கிப் பெற்ற குலத் தாதையாரும்	

 அருமையால் உம்மைப் பயந்த அதனால் பிரிந்து உறைவு ஆற்றேன் 	

 இருமைக்கும் இன்பம் அளிக்கும் யாகமும் யான் செய வேண்டும்    	

 ஒருமையால் இன்னம் சிலநாள் உடன் எய்துவேன் என்று உரைத்தார் 6.1.280
  

2179    ஆண்டகையாரும் இசைந்து அங்கு அம்பொன் திருத்தேணி மேவும்     	

 நீண்ட சடையார் அடிக்கீழ் பணி உற்று நீடு அருள் பெற்றே   	

 ஈண்டு புகழ்த் தாதையார் பின் எய்திட யாழ்ப்பாணரோடும்    	

 காண் தகு காழி தொழுது காதலினால் புறம் போந்தார்     	6.1.281
  

2180   அத்திரு மூதூரின் உள்ளார் அமர்ந்து உடன்போதுவார் போத  	

 மெய்த்தவர் அந்தணர் நீங்கா விடை கொண்டு மீள்வார்கள் மீள	

 முத்தின் சிவிகை மேல் கொண்டு மொய் ஒளித் தாமம் நிரத்த	

 நித்தில வெண்குடை மீது நிறை மதி போல நிழற்ற    	6.1.282
  

2181   சின்னம் தனிக் காளம் தாரை சிரபுரத்து ஆண்டகை வந்தார் 	

 என்னும் தகைமை விளங்க ஏற்ற திருப் பெயர் சாற்ற	

 முன் எம்மருங்கும் நிரத்த முரசு உடைப் பல்லியம் ஆர்ப்ப 	

 மன்னும் திருத்தொண்டனார் வந்து எதிர் கொண்டு வணங்க     	6.1.283
  

2182    சங்க நாதங்கள் ஒலிப்பத் தழங்கு பொன் கோடு முழங்க 	

 மங்கல வாழ்த்து உரை எங்கும் மல்க மறை முன் இயம்பத்  	

 திங்களும் பாம்பும் அணிந்தார் திருப்பதி எங்கும் முன் சென்று  	

 பொங்கிய காதலில் போற்றப் புகலிக் கவுணியர் போந்தார்    	6.1.284
  

2183   திருமறைச் சபையர் ஆளி சிவனார் திருக்கண்ணார் கோயில்     	

 பெரு விருப்பால் அணைந்து ஏத்திப் பிஞ்ஞகர் கோயில் பிறவும்	

 உருகிய அன்பால் இறைஞ்சி உயர் தமிழ் மாலை கொண்டு ஏத்தி	

 வரு புனல் பொன்னி வடபால் குட திசை நோக்கி வருவார்      	6.1.285
  

2184    போற்றிய காதல் பெருக புள்ளிருக்கும் திருவேளூர்    	

 நால் தடம் தோளுடை மூன்று நயனப் பிரான் கோயில் நண்ணி  	

 ஏற்ற அன்பு எய்த வணங்கி இருவர் புள் வேந்தர் இறைஞ்சி     	

 ஆற்றிய பூசனை சாற்றி அஞ்சொற் பதிகம் அணிந்தார்     	6.1.286
  

2185    நீடு திரு நின்றி ஊரின் நிமலனார் நீள் கழல் ஏத்திக்  	

 கூடிய காதலில் போற்றிக் கும்பிட்டு வண் தமிழ் கூறி 	

 நாடு சீர் நீடூர் வணங்கி நம்பர் திருப் புன்கூர் நண்ணி     	

 ஆடிய பாதம் இறைஞ்சி அரும் தமிழ் பாடி அமர்ந்தார்    	6.1.287
  

2186   அங்கு நின்று ஏகி அப்பாங்கில் அரனார் மகிழ் கோயில் ஆன    	

 எங்கணும் சென்று பணிந்தே ஏத்தி இமவான் மடந்தை 	

 பங்கர் உறை பழ மண்ணிப் படிக்கரைக் கோயில் வணங்கித்    	

 தங்கு தமிழ் மாலை சாத்தித் திருக்குறுக்கைப் பதி சார்ந்தார்   	6.1.288
  

2187    திருக்குறுக்கைப் பதி மன்னித் திரு வீரட்டானத்து அமர்ந்த  	

 பொருப்புவில்லாளரை ஏத்திப் போந்து அன்னியூர் சென்று போற்றிப்     	

 பருக்கை வரை உரித்தார் தம் பந்தண நல்லூர் பணிந்து 	

 விருப்புடன் பாடல் இசைந்தார் வேதம் தமிழால் விரித்தார்     	6.1.289
  

2188    அப்பதி போற்றி அகல்வார் அரனார் திருமணம் சேரி 	

 செப்பரும் சீர்த் தொண்டரோடும் சென்று தொழுது இசை பாடி  	

 எப்பொருளும் தரும் ஈசர் எதிர் கொள் பாடிப் பதி எய்தி   	

 ஒப்பில் பதிகங்கள் பாடி ஓங்கு வேள்விக் குடி உற்றார் 	   	6.1.290
  

2189   செழுந்திரு வேள்விக் குடியில் திகழ் மணவாள நற்கோலம் 	

 பொழிந்த புனல் பொன்னி மேவும் புனிதத் துருத்தி இரவில்  	

 தழும்பிய தன்னைமையும் கூடத் தண் தமிழ் மாலையில் பாடிக்   	

 கொழுந்து வெண் திங்கள் அணிந்தார் கோடிக் காவிற் சென்றடைந்தார்	6.1.291
  

2190    திருக்கோடி காவில் அமர்ந்த தேவர் சிகாமணி தன்னை	

 எருக்கோடு இதழியும் பாம்பும் இசைந்து அணிந்தானை வெள்ளேனப்	

 பருக்கோடு பூண்ட பிரானைப் பணிந்து சொல் மாலைகள் பாடிக் 	

 கருக்கோடி நீப்பார்கள் சேரும் கஞ்சனூர் கை தொழச் சென்றார்	6.1.292
  

2191   கஞ்சனூர் ஆண்ட தம் கோவைக் கண் உற்று இறைஞ்சி முன் போந்து    	

 மஞ்சணி மாமதில் சூழும் மாந்துறை வந்து வணங்கி  	

 அஞ்சொல் தமிழ் மாலை சாத்தி அங்கு அகன்று அன்பர் முன்னாகச்	

 செஞ்சடை வேதியர் மன்னும் திருமங்கலக் குடி சேர்ந்தார்     	6.1.293
  

2192    வெங் கண் விடை மேல் வருவார் வியலூர் அடிகளைப் போற்றித்    	

 தங்கிய இன்னிசை கூடும் தமிழ்ப் பதிகத் தொடை சாத்தி   	

 அங்கண் அமர்வார் தம் முன்னே அருள் வேடம் காட்டத் தொழுது   	

 செங்கண் மாலுக்கு அரியார் தந்திருந்து தேவன் குடி சேர்ந்தார் 	6.1.294
  

2193   திருந்து தேவன் குடி மன்னும் சிவ பெருமான் கோயில் எய்திப்    	

 பொருந்திய காதலில் புக்குப் போற்றி வணங்கிப் புரிவார்  	

 மருந்தொடு மந்திரம் ஆகி மற்றும் இவர் வேடமாம் என்று     	

 அருந்தமிழ் மாலை புனைந்தார் அளவில் ஞானத்து அமுது உண்டார் 	6.1.295
  

2194   மொய் திகழ் சோலை அம் மூதூர் முன் அகன்று அந் நெறி செல்வார் 	

 செய் தரு சாலி கரும்பு தெங்கு பைம் பூகத்து இடை போய்    	

 மை திகழ் கண்டர் தம் கோயில் மருங்கு உள்ள எல்லாம் வணங்கி	

 எய்தினர் ஞானசம்பந்தர் இன்னம்பர் ஈசர்தம் கோயில்  		6.1.296
  

 2195    இன்னம்பர் மன்னும் பிரானை இறைஞ்சி இடை மடக்கான  	

 பன்னும் தமிழ்த் தொடை மாலைப் பாடல் புனைந்து பரவி     	

 பொன்னங் கழல் இணை போற்றிப் புறம் போந்து அணைந்து புகுந்தார் 	

 மன்னும் தடம் கரைப் பொன்னி வட குரங்காடுதுறையில்  		6.1.297
  

2196   வட குரங்காடுதுறையில் வாலியார் தாம் வழிபட்ட    	

 அடைவும் திருப்பதிகத்தில் அறிய சிறப்பித்து அருளிப்     	

 புடை கொண்டு இறைஞ்சினர் போந்து புறத்துள்ள தானங்கள் போற்றி  	

 படை கொண்ட மூவிலை வேலர் பழனம் திருப்பதி சார்ந்தார்  	6.1.298
  

2197   பழனத்து மேவிய முக்கண் பரமேட்டியார் பயில் கோயில்	

 உழைபுக்கு இறைஞ்சி நின்று ஏத்தி உருகிய சிந்தையர் ஆகி  	

 விழை சொல் பதிகம் விளம்பி விருப்புடன் மேவி அகல்வார் 	

 அழனக்க பங்கய வாவி ஐயாறு சென்று அடைகின்றார்		6.1.299
  

2198   மாட நிரை மணி வீதித் திருவையாற்றினில் வாழும் மல்கு தொண்டர்	

 நாடு உய்யப் புகலிவரு ஞான போனகர் வந்து நண்ணினார் என்று 	

 ஆடலொடு பாடல் அறா அணி மூதூர் அடைய அலங்காரம் செய்து  	

 நீடு மனக் களிப்பினொடும் எதிர் கொள்ள நித்தில யானத்து நீங்கி   6.1.300




2199

 வந்து அணைந்த திருத்தொண்டர் மருங்கு வர மான் ஏந்து கையர் தம்பால் 	

 நந்தி திரு அருள் பெற்ற நல் நகரை முன் இறைஞ்சி நண்ணும் போதில்    	

 ஐந்து புலன் நிலை கலங்கும் இடத்து அஞ்சேல் என்பார் தம் ஐயாறு என்று    	

 புந்தி நிறை செந்தமிழின் சந்த இசை போற்றி இசைத்தார் புகலி வேந்தர் 	6.1.301
  

2200     மணி வீதி இடம் கடந்து மால் அயனுக்கு அரிய பிரான் மன்னும் கோயில்    	

 அணி நீடு கோபுரத்தை அணைந்து இறைஞ்சி உள் எய்தி அளவில் காதல்   	

 தணியாத கருத்தின் ஓடும் தம்பெருமான் கோயில் வலம் கொண்டு தாழ்ந்து  	

 பணி சூடும் அவர் முன்பு பணிந்து வீழ்ந்து எழுந்து அன்பால் பரவுகின்றார்   6.1.302
  

2201   கோடல் கோங்கம் குளி கூவிளம் என்னும் திருப்பதிகக் குலவு மாலை	

 நீடு பெரும் திருக்கூத்து நிறைந்த திரு உள்ளத்து நிலைமை தோன்ற   	

 ஆடுமாறு அது வல்லான் ஐயாற்று எம் ஐயனே என்று நின்று  	

 பாடினார் ஆடினார் பண்பினொடும் கண் பொழி நீர் பரந்து பாய	6.1.303
  

2202    பல முறையும் பணிந்து எழுந்து புறம் 
     போந்து பரவு திருத் தொண்டரோடு 	

 நிலவு திருப்பதி அதன் கண் நிகழும் 
     நாள் நிகர் இலா நெடுநீர்க் கங்கை 	

 அலையும் மதி முடியார் தம் பெரும்புலியூர் 
     முதலான அணைந்து போற்றிக் 	

 குலவு தமிழ்த் தொடை புனைந்து மீண்டு 
     அணைந்து பெருகு ஆர்வம் கூரு நாளில் 6.1.304
  

2203    குடதிசை மேல் போவதற்குக் கும்பிட்டு 
     அங்கு அருள் பெற்றுக் குறிப்பின் ஓடும் 	

 படரும் நெறி மேல் அணைவார் பரமர் 
     திருநெய்த்தானப் பதியில் நண்ணி	

 அடையும் மனம் உற வணங்கி அரும் தமிழ்
      மாலைகள் பாடி அங்கு நின்றும் 	

 புடைவளர் மென் கரும்பினொடு பூகம் 
     இடை மழபாடி போற்றச் சென்றார் 6.1.305
  

2204    செங்கை மான்மறியார் தம் திருமழபாடிப் 
     புறத்துச் சேரச் செல்வார் 	

 அங்கையார் அழல் என்னும் திருப்பதிகம் 
     எடுத்து அருளி அணைந்த போழ்தில்  	

 மங்கை வாழ் பாகத்தார் மழபாடி தலையினால் 
     வணங்குவார்கள்	

 பொங்கு மா தவம் உடையார் எனத் தொழுது 
     போற்றி இசைத்தே கோயில் புக்கார் 	6.1.306
  

2205    மழபாடி வயிர மணித் தூண் அமர்ந்து மகிழ் 
     கோயில் வலம் கொண்டு எய்தி 	

 செழுவாச மலர்க் கமலச் சேவடிக் கீழ்ச் சென்று 
     தாழ்ந்து எழுந்து நின்று 	

 தொழுது ஆடிப் பாடி நறும் சொல் மாலைத் 
     தொடை அணிந்து துதித்துப் போந்தே 	

 ஒழியாத நேசம் உடன் உடையவரைக் கும்பிட்டு 
     அங்கு உறைந்தார் சின்னாள்  6.1.307
  

2206   அதன் மருங்கு கடந்து அருளால் 
     திருக்கானூர் பணிந்து ஏத்தி ஆன்ற சைவ	

 முதன் மறையோர் அன்பிலாந் துறையின் 
     முன்னவனைத் தொழுது போற்றிப் 	

 பதம் நிறை செந்தமிழ் பாடிச் சடைமுடியார் 
     பயில் பதியும் பணிந்து பாடி 	

 மத கரட வரை உரித்தார் வட கரை மாந்துறை 
     அணைந்தார் மணி நூல் மார்பர் 6.1.308
  

2207    சென்று திரு மாந்துறையில் திகழ்ந்து 
     உறையும் துறை நதி வாழ் சென்னியார் தம் 	

 முன்றில் பணிந்து அணி நெடு மாளிகை 
     வலம் செய்து உள்புக்கு முன்பு தாழ்ந்து 	

 துன்று கதிர்ப் பரிதிமதி மருந்துக்கள் 
     தொழுது வழிபாடு செய்ய	

 நின்ற நிலை சிறப்பித்து நிறை தமிழில் 
     சொல் மாலை நிகழப் பாடி  6.1.309
  

2208   அங்கண் அகன்று அம் மருங்கில் 
     அங்கணர் தம் பதி பிறவும் அணைந்து போற்றிச் 	

 செங்கமலப் பொதி அவிழச் சேல் பாயும் 
     வயல் மதுவால் சேறு மாறாப் 	

 பொங்கு ஒலி நீர் மழ நாட்டுப் பொன்னி வட 
     கரை மிசைப் போய்ப் புகலி வேந்தர் 	

 நங்கள் பிரான் திருப்பாச்சிலாச்சிரமம் 
     பணிய நண்ணும் போதில்  6.1.310
  

2209    அந் நகரில் கொல்லி மழவன் பயந்த 
     அரும் பெறல் ஆர் அமுத மென் சொல்  	

 கன்னி இள மடப்பிணையாம் காமரு 
     கோமளக் கொழுந்தின் கதிர் செய் மேனி  	

 மன்னு பெரும் பிணியாகும் முயலகன் 
     வந்து அணைவுற மெய் வருத்தம் எய்தித்	

 தன்னுடைய பெரும் சுற்றம் புலம்பு எய்தத் 
     தானும் மனம் தளர்வு கொள்வான் 	 6.1.311
  

2210   மற்று வேறு ஒருபரிசால் தவிராமை
      மறி வளரும் கையார் பாதம்	

 பற்றியே வரும் குலத்துப் பான்மையினான்
      ஆதலினால் பரிவு தீரப்  	

 பொன் தொடியைக் கொடு வந்து போர் 
     கோலச் சேவகராய் புரங்கள் மூன்றும் 	

 செற்றவர் தம் கோயில் உட் கொடு புகுந்து 
     திரு முன்பே இட்டு வைத்தான்	 6.1.312
  

2211   அவ்வளவில் ஆளுடைய பிள்ளையார்
      எழுந்து அருளி அணுக எய்தச்   	

 செவ்விய மெய்ஞ் ஞானம் உணர் திருஞான 
     சம்பந்தன் வந்தான் என்றே  	

 எவ் உலகும் துயர் நீங்கப் பணி மாறும் 
     தனிக் காளத்து எழுந்த ஓசை   	

 எவ் உயிர்க்கும் அவன் கேளா மெல் 
     இயலை விட்டு எதிரே விரைந்து செல்வான்   6.1.313
  

2212    மா நகரம் அலங்கரிமின் மகர 
     தோரணம் நாட்டும் மணி நீர் வாசத் 	

 தூ நறும் பூரண கும்பம் சோதி மணி
      விளக்கினொடு தூபம் ஏந்தும்	

 ஏனை அணி பிறவும் எலாம் எழில் பெருக 
     இயற்றும் என ஏவித் தானும்  	

 வானவர் நாயகர் மகனார் வருமுன்பு 
     தொழுது அணைந்தான் மழவர் கோமான்	 6.1.314
  

2213   பிள்ளையார் எழுந்தருளப் பெற்றேன் 
     என்று ஆனந்தம் பெருகு காதல்	

 வெள்ளம் நீர் கண் பொழியத் திருமுத்தின் 
     சிவிகையின் முன் வீழ்ந்த போது 	

 வள்ளலார் எழுக என மலர்வித்த 
     திருவாக்கால் மலர்க்கை சென்னி	

 கொள்ள மகிழ்ந்து உடன் சென்று குலப்பதியின் 
     மணிவீதி கொண்டு புக்கான்  6.1.315
  

2214       மங்க தூரியம் முழங்கும் மணி வீதி
      கடந்து மதிச் சடையார் கோயில் 	

 பொங்கு சுடர்க் கோபுரத்துக்கு அணித்து 
     ஆக புனை முத்தின் சிவிகை நின்றும்	

 அங்கண் இழிந்து அருளும் முறை இழிந்து 
     அருளி அணிவாயில் பணிந்து புக்கு	

 தங்கள் பிரான் கோயில் வலம் கொண்டு 
     திருமுன் வணங்கச் சாரும் காலை	 6.1.316
  

2215       கன்னி இளம் கொடி உணர்வு கழிந்து 
     நிலம் சேர்ந்து அதனைக் கண்டு நோக்கி 	

 என் இது என்று அருள் செய்ய மழவன்தான் 
     எதிர் இறைஞ்சி அடியேன் பெற்ற	

 பொன் இவளை முயலகனாம் பொருவில் 
     அரும்பிணி பொருந்தப் புனிதர் கோயில் 	

 முன் அணையக் கொணர்வித்தேன் இது 
     புகுந்தபடி என்று மொழிந்து நின்றான்	 6.1.317
  

2216      அணிகிளர் தார் அவன் சொன்ன 
     மாற்றம் அருளொடும் கேட்டு அந் நிலையின் நின்றே 	

 பணி வளர் செஞ்சடைப் பாச்சின் மேய
      பரம் பொருள் ஆயினாரைப் பணிந்து 	

 மணி வளர் கண்டரோ மங்கையை வாட 
     மயல் செய்வதோ இவர் மாண்பது என்று 	

 தணிவில் பிணி தவிர்க்கும் பதிகத் 
     தண்தமிழ் பாடினார் சண்பை நாதர்	 6.1.318
  

2217      பன்னு தமிழ் மறையாம் பதிகம் பாடி 
     திருக்கடைக் காப்புச் சாத்தி 	

 மன்னும் கவுணியர் போற்றி நிற்க மழவன் 
     பயந்த மழலை மென் சொல்  	

 கன்னி உறு பிணி விட்டு நீங்கக் கதும் எனப் 
     பார் மிசை நின்று எழுந்து  	

 பொன்னின் கொடி என ஒல்கிவந்து 
     பெருவலித் தாதை புடை அணைந்தாள் 	 6.1.319
  

2218       வன்பிணி நீங்கு மகளைக் கண்ட 
     மழவன் பெரு மகிழ்ச்சி பொங்கக்  	

 தன்தனிப் பாவையும் தானும் கூடச்
      சண்பையர் காவலர் தாளில் வீழ  	

 நின்ற அருமறைப் பிள்ளையாரும் நீர் 
     அணிவேணி நிமலர் பாதம்	

 ஒன்றிய சிந்தை உடன் பணிந்தார் உம்பர் 
     பிரான் திருத்தொண்டர் ஆர்த்தார்	 6.1.320
  

2219       நீடு திரு வாச்சிரமம் மன்னும் நேரிழை 
     பாகத்தர் தாள் வணங்கிக் 	

 கூடும் அருளுடன் அங்கு அமர்ந்து கும்பிடும் 
     கொள்கை மேற்கொண்டு போந்தே	

 ஆடல் பயின்றார் பதிபிறவும் அணைந்து 
     பணிந்து அடிபோற்றி ஏகிச்   	

 சேடர்கள் வாழும் திருப்பைஞ்ஞீலிச் 
     சிவபெருமானை இறைஞ்சச் சென்றார்	 6.1.321
  

2220      பண்பயில் வண்டு இனம்பாடும் சோலைப் 
     பைஞ்ஞீலி வாணர் கழல் பணிந்து 	

 மண் பரவும் தமிழ் மாலை பாடி வைகி 
     வணங்கி மகிழ்ந்து போந்து  	

 திண்பெரும் தெய்வக் கயிலையில் வாழ் சிவனார் 
     பதி பல சென்று இறைஞ்சிச் 	

 சண்பை வளம் தரும் நாடர் வந்து தடம் 
     திரு ஈகோய் மலையைச் சார்ந்தார்  	 6.1.322
  

2221      செங்கண் குறவரைத் தேவர் போற்றும் 
     திகழ் திரு ஈங்கோய் மலையில் மேவும்	

 கங்கை சடையார் கழல் பணிந்து கலந்த 
     இசைப் பதிகம் புனைந்து 	

 பொங்கர்ப் பொழில் சூழ் மலையும் மற்றும் 
     புறத்துள்ள தானங்கள் எல்லாம் போற்றிக் 	

 கொங்கில் குட புலம் சென்று அணைந்தார் 
     கோதில் மெய்ஞ்ஞான கொழுந்து அனையார்	 6.1.323
  

2222      அண்டர் பிரான் ஆலயங்கள் அம்மருங்கு உள்ளன பணிந்து 	

 தெண்திரை நீர்த் தடம் பொன்னித் தென் கரையாம் கொங்கின் இடை  	

 வண்டு அலையும் புனல் சடையார் மகிழ் இடங்கள் தொழுது அணைந்தார் 	

 கொண்டல் பயில் நெடும் புரிசை கொடி மாடச் செங்குன்றூர்  6.1.324
  

2223       அந் நகரில் வாழ்வாரும் அடியவரும் மனம் மகிழ்ந்து  	

 பன்னெடுந்தோரணமுதலாப் பயில் அணிகள் பல அமைத்து	

 முன் உறவந்து எதிர் கொண்டு பணிந்து ஏத்திமொய் கரங்கள் 	

 சென்னியுறக் கொண்டு அணைந்தார் சினவிடையார் செழுங்கோயில்	 6.1.325
  

2224       தம் பெருமான் கோயிலினுள் எழுந்து அருளித் தமிழ் விரகர்   	

 நம்பரவர் திரு முன்பு தாழ்ந்து எழுந்து நலம் சிறக்க 	

 இம்பரும் உம்பரும் ஏத்த இன்னிசை வண் தமிழ் பாடிக் 	

 கும்பிடும் ஆதரவு உடன் அக் கோ நகரில் இனிது அமர்ந்தார் 6.1.326
  

2225      அப்பாலைக் குட புலத்தில் ஆறணிந்தார் அமர் கோயில்  	

 எப்பாலும் சென்று ஏத்தித் திரு நணாவினை இறைஞ்சிப்  	

 பைப் பாந்தள் புணைந்த வரைப் பரவிப் பண்டு அமர்கின்ற   	

 வைப்பான செங்குன்றூர் வந்து அணைந்து வைகினார் 	 6.1.327
  

2226       ஆங்கு உடைய பிள்ளையார் அமர்ந்து உறையும் நாளின்கண் 	

 தூங்கு துளி முகில் குலங்கள் சுரந்து பெயல் ஒழிகாலை	

 வீங்கு ஒலி நீர் வைப்பு எல்லாம் வெயில் பெறா விருப்பு வரப்	

 பாங்கர் வரையும் குளிரும் பனிப் பருவம் எய்தியதால்	 6.1.328
  

2227      அளிக்குலங்கள் சுளித்து அகல அரவிந்தம் முகம் புலரப்	

 பளிங்கு மணி மரகத வல்லியில் கோத்த பான்மை எனத்   	

 துளித் தலைமேல் அறுகு பனி தொடுத்து அசையச் சூழ் பனியால்  	

 குளிர்க் குடைந்து வெண் படாம் போர்த்து அனைய குன்றுகளும்   6.1.329
  

2228      மொய் பனி கூர் குளிர் வாடை முழுது உலவும் பொழுதேயாய்க்   	

 கொய் தளிர் மென் சோலைகளும் குலைந்து அசைய குளிர்க்கு ஒதுங்கி   	

 வெய்யவனும் கரம் நிமிர்க்க மாட்டான் போல் விசும்பின் இடை 	

 ஐது வெயில் விரிப்பதுவும் அடங்குவதும் ஆகுமால்.	 6.1.330
  

2229       நீடிய அப் பதிகள் எலாம் நிறை மாடத் திறைகள் தொறும்   	

 பேடையுடன் பவளக்கால் புறவு ஒடுங்கப் பித்திகையின்	

 தோடு அலர் மென் குழல் மடவார் துணைக் கலச வெம் முலையுள்	

 ஆடவர் தம் பணைத்தோளும் மணி மார்பும் அடங்குவன   6.1.331
  

2230      அரிசனமும் குங்குமமும் அரைத்து அமைப்பார் அயல் எல்லாம் 	

 பரிய அகில் குறை பிளந்து புகைப்பார்கள் பாங்கு எல்லாம் 	

 எரி உமிழ் பேழ் வாய்த் தோணி இரும்பு ஈர்ப்பார் இடை எல்லாம்  	

 விரி மலர் மென் புறவு அணிந்த மீப்புலத்து வைப்பு எல்லாம்	   6.1.332
  

2231       அந்நாளில் கொடி மாடச் செங் குன்றூர் அமர்ந்து இருந்த  	

 மெய்ஞ்ஞானப் பிள்ளையாருடன் மேவும் பரிசனங்கள்	

 பன்னாளும் அந்நாட்டில் பயின்ற அதனால் பனித்த குளிர்  	

 முன் ஆன பிணி வந்து மூள்வது போல் முடுகுதலும்  	 6.1.333
  

2232      அந்நிலைமை ஆளுடைய பிள்ளையார்க்கு அவர்கள் எல்லாம்  	

 முன் அறிவித்து இறைஞ்சுதலும் முதல்வனார் அருள் தொழுதே   	

 இந்நிலத்தின் இயல்பு எனினும் நமக்கு எய்தப் பெறு என்று   	

 சென்னி மதி அணிந்தாரைத் திருப்பதிகம் பாடுவார்	 6.1.334
  

2233      அவ்வினைக்கு இவ்வினை என்று எடுத்து ஐயர் அமுது செய்த 	

 வெவ்விடம் முன் தடுத்து எம் இடர் நீக்கிய வெற்றியினால் 	

 எவ்விடத்தும் அடியார் இடர் காப்பது கண்டம் என்றே  	

 செய்வினைத் தீண்டா திரு நீல கண்டம் எனச் செப்பினார் 	 6.1.335
  

2234       ஆய குறிப்பினில் ஆணை நிகழ அருளிச் செய்து   	

 தூய பதிகத் திருக் கடைக் காப்புத் தொடுத்து அணிய	

 மேய அப்பொன்பதி வாழ்பவர்க்கே அன்றி மேவும் அந்நாள்  	

 தீய பனிப் பிணி அந்நாட்டு அடங்கவும் தீர்ந்தது அன்றே  	 6.1.336
  

2235      அப்பதியின் கண் அமர்ந்து சில நாளில் அங்கு அகன்று	

 துப்புறழ் வேணியர் தானம் பலவும் தொழுது அருளி	

 முப்புரி நூலுடன் தோல் அணி மார்பர் முனிவரொடும் 	

 செப்பரும் சீர்த் திருப்பாண்டிக் கொடுமுடி சென்று அணைந்தார்	 6.1.337
  

2236       பருவம் அருப் பொன்னிப் பாண்டிக் கொடு முடியார் தம்பாதம்  	

 மருவி வணங்கி வளத் தமிழ் மாலை மகிழ்ந்து சாத்தி  	

 விரி சுடர் மாளிகை வெஞ்ச மாக் கூடல் விடையவர் தம்  	

 பெருவில் தானம் பல போற்றிக் குணதிசைப் போதுகின்றார்	 6.1.338
  

2237      செல்வக் கருவூர்த் திருவானிலைக் கோயில் சென்று இறைஞ்சி   	

 நல் இசை வண் தமிழ்ச் சொல் தொடை பாடி அந்நாடு அகன்று	

 மல்கிய மாணிக்க வெற்பு முதலா வணங்கி வந்து 	

 மல்கு திரைப் பொன்னித் தென் கரைத் தானம் பல பணிவார்	 6.1.339
  

2238       பன்னெடும் குன்றும் படர் பெரும் கானும் பல பதியும்  	

 அந் நிலைத் தானங்கள் ஆயின எல்லாம் அமர்ந்து இறைஞ்சி  	

 மன்னு புகலியில் வைதிக வாய்மை மறையவனார் 	

 பொன் இயல் வேணிப் புனிதர் பராய்த் துறையுள் புகுந்தார்   6.1.340
  

2239       நீடும் பராயத் துறை நெற்றித் தனிக் கண்ணர் கோயில் நண்ணிக்	

 கூடும் கருத்தொடு கும்பிட்டுக் கோதில் தமிழ்ச் சொல் மாலை  	

 பாடும் கவுணியர் கண்பனி மாரி பரந்து இழியச்	

 சூடும் கரதலத்து அஞ்சலி கோலித் தொழுது நின்றார்	6.1.341
  

2240      தொழுது புறம்பு அணைந்து அங்கு நின்று ஏகிச் சுரர் பணிவு உற்று 	

 எழு திரு ஆலந்துறை திருச்செந்துறையே முதலா  	

 வழுவில் பல் கோயில்கள் சென்று வணங்கி மகிழ்ந்து அணைவார்  	

 செழு மலர்ச் சோலைத் திருக் கற்குடி மலை சேர வந்தார்  6.1.342
  

2241      கற்குடி மாமலை மேல் எழுந்த கனகக் 
     கொழுந்தினைக் கால் வளையப்  	

 பொன் திரள் மேருச் சிலை வளைத்த 
     போர் விடையாளியைப் போற்றி இசைத்து  	

 நற்றமிழ் மாலை புனைந்து அருளி ஞான
      சம்பந்தர் புலன்கள் ஐந்தும்	

 செற்றமிழ் மூக்கீச்சரம் பணிந்து 
     திருச்சிராப் பள்ளிச் சிலம்பு அணைந்தார்	6.1.343
  

2242       செம்மணி வாரி அருவி தூங்கும்
      சிராப் பள்ளி மேய செழும் சுடரை 	

 கைம் மலை ஈருரி போர்வை சாத்தும் கண் 
     நுதலாரைக் கழல் பணிந்து   	

 மெய்ம் மகிழ்வு எய்தி உளம் குளிர விளங்கிய 
     சொல் தமிழ் மாலை வேய்ந்து 	

 மைம் மலர் கண்டர் தம் ஆனைக் காவை 
     வணங்கும் விருப்பொடு வந்து அணைந்தார்	6.1.344
  

2243      விண்ணவர் போற்றி செய் ஆனைக் 
     காவில் வெண் நாவல் மேவிய மெய்ப் பொருளை 	

 நண்ணி இறைஞ்சி முன் வீழ்ந்து எழுந்து 
     நால் கோட்டு நாகம் பணிந்ததுவும்	

 அண்ணல் கோச் செங்கண் அரசன்செய்த 
     அடிமையும் அஞ்சொல் தொடையில் வைத்துப்  	

 பண் உறு செந்தமிழ் மாலைப் பாடி பரவி 
     நின்று ஏத்தினர் பான்மையினால் 	6.1.345
  

2244      நாரணன் நான்முகன் காணா உண்மை 
     வெண் நாவல் உண்மை மயேந்திரமும் 	

 சீரணி நீடு திருக்கயிலை செல்வத் 
     திருவாரூர் மேய பண்பும்  	

 ஆரணத்து உட் பொருள் ஆயினாரை 
     ஆனைக் காவின் கண் புகழ்ந்து பாடி   	

 ஏர் அணியும் பொழில் சூழ்ந்த சண்பை 
     ஏந்தலார் எல்லை இல் இன்பம் உற்றார் 	6.1.346
  

2245       கை தொழுது ஏத்திப் புறத்து அணைந்து 
     காமர் பதி அதன் கண் சில நாள்   	

 வைகி வணங்கி மகிழ்ந்து அணைவார் 
     மன்னும் தவத்துறை வானவர் தாள்   	

 எய்தி இறைஞ்சி எழுந்து நின்றே இன் 
     தமிழ் மாலை கொண்டு ஏத்திப் போந்து  	

 வைதிக மாமணி அம்மருங்கு மற்று உள்ள 
     தானம் வழுத்திச் செல்வார் 	 6.1.347
  

2246       ஏறு உயர்த்தார் திருப்பாற்றுறையும் 
     எறும்பியூர் மாமலையே முதலா  	

 வேறு பதிகள் பலவும் போற்றி விரவும் 
     திருத்தொண்டர் வந்து சூழ  	

 ஈறில் புகழ்ச் சண்பை ஆளியார் தாம் எண் 
     திசையோரும் தொழுது இறைஞ்ச  	

 நீறணி செம்பவளப் பொருப்பின் நெடுங்கள 
     மா நகர் சென்று சேர்ந்தார்	6.1.348
  

2247       நெடுங்களத்து ஆதியை அன்பால் 
     நின்பால் நெஞ்சம் செலாவகை நேர் விலக்கும்	

 இடும்பைகள் தீர்த்து அருள் செய்வாய் என்றும் 
     இன் இசை மாலை கொண்டு ஏத்தி ஏகி 	

 அடும் பணிச் செஞ்சடையார் பதிகள் 
     அணைந்து பணிந்து நியமம் போற்றிக்  	

 கடும் கைவரை உரித்தார் மகிழ்ந்த காட்டுப் 
     பள்ளிப்பதி கை தொழுவார்  	6.1.349
  

2248       சென்று திகழ் திருக்காட்டு பள்ளிச் 
     செம் சடை நம்பர் தம் கோயில் எய்தி	

 முன்றில் வலம் கொண்டு இறைஞ்சி வீழ்ந்து 
     மொய் கழல் சேவடி கை தொழுவார் 	

 கன்று அணை ஆவின் கருத்து வாய்ப்பக் கண் 
     நுதலாரை முன் போற்றி செய்து	

 மன்றுள் நின்று ஆடல் மனத்துள் வைப்பார் 
     வாரு மன்னும் முலை பாடி வாழ்ந்தார் 	6.1.350




2249

 அங்கு அப்பதி நின்று எழுந்தருளி 
     அணிந்திரு வாலம் பொழில் வணங்கி 	

 பொங்கு புனல் பொன்னிப் பூந்துருத்தி பொய் 
     இலியாரைப் பணிந்து போற்றி	

 எங்கும் நிகழ் திருத் தொண்டர் குழாம் எதிர் 
     கொள்ள எப்பதியும் தொழுது 	

 செங்கயல் பாய் வயல் ஓடை சூழ்ந்த திருக் 
     கண்டியூர் தொழச் சென்று அணைந்தார் 	6.1.351
  

2250      கண்டியூர் வீரட்டர் கோயில் எய்திக் கலந்து 
     அடியாருடன் காதல் பொங்கக்  	

 கொண்ட விருப்புடன் தாழ்ந்து இறைஞ்சிக் குலவு 
     மகிழ்ச்சியின் கொள்கையினால்   	

 தொண்டர் குழாத்தினை நோக்கி நின்று தொடுத்த 
     இசைத்தமிழ் மாலை தன்னில்   	

 அண்டர் பிரான் தன் அருளின் வண்ணம் அடியார் 
     பெருமையில் கேட்டு அருளி	6.1.352
  

2251     வினவி எடுத்த திருப் பதிகம் மேவு 
     திருக்கடைக் காப்பு தன்னில்  	

 அனைய நினைவு அரியேன் செயலை 
     அடியாரைக் கேட்டு மகிழ்ந்த தன்மை 	

 புனைவுறு பாடலில் போற்றி செய்து
      போந்து புகலிக் கவுணியனார் 	

 துனை புனல் பொன்னித் திரை வலம் கொள் 
     சோற்றுத் துறை தொழச் சென்று அடைவார் 	6.1.353
  

2252     .  அப்பர் சோற்றுத் துறை சென்று அடைவோம் என்று   	

 ஒப்பில் வண் தமிழ் மாலை ஒருமையால்  	

 செப்பியே சென்று சேர்ந்தனர் சேர்விலார்  	

 முப்புரம் செற்ற முன்னவர் கோயில் முன்  	6.1.354
  

2253      தொல்லை நீள் திருச் சோற்றுத் துறை உறை 	

 செல்வர் கோயில் வலம் கொண்டு தேவர்கள்  	

 அல்லல் தீர்க்க நஞ்சு உண்ட பிரான் அடி 	

 எல்லையில் அன்பு கூர இறைஞ்சினார் 	6.1.355
  

2254     இறைஞ்சி ஏத்தி எழுந்து நின்று இன் இசை	

 நிறைந்த செந்தமிழ் பாடி நிலாவி அங்கு  	

 உறைந்து வந்து அடியாருடன் எய்தினார்	

 சிறந்த சீர்த் திரு வேதிக் குடியினில்	  6.1.356
  

2255      வேத வேதியர் வேதி குடியினில்	

 நாதர் கோயில் அணைந்து நலம் திகழ்  	

 பாத பங்கயம் போற்றிப் பணிந்து எழுந்து	

 ஓதினார் தமிழ் வேதத்தின் ஓங்கு இசை 	6.1.357
  

2256     எழுது மா மறையாம் பதிகத்து இசை  	

 முழுதும் பாடி முதல்வரைப் போற்றி முன்  	

 தொழுது போந்து வந்து எய்தினார் சோலை சூழ் 	

 பழுதில் சீர்த்திரு வெண்ணிப் பதியினில்  	6.1.358
  

2257      வெண்ணி மேய விடையவர் கோயிலை   	

 நண்ணி நாடிய காதலின் நாண் மதிக்	

 கண்ணியார் தம் கழல் இணை போற்றியே 	

 பண்ணில் நீடும் பதிக முன் பாடினார்	  6.1.359
  

2258      பாடி நின்று பரவிப் பணிந்து போய்   	

 ஆடும் அங்கணர் கோயில் அங்கு உள்ளன	

 மாடு சென்று வணங்கி மகிழ்ந்தனர்  	

 நீடு சண்பை நிறை புகழ் வேதியர் 	6.1.360
  

2259      மொய் தரும் சோலை சூழ் முளரி முள்ளடவி போய்  	

 மெய் தரும் பரிவிலான் வேள்வியைப் பாழபடச் 	

 செய்த சங்கரர் திருச்சக்கரப் பள்ளி முன்	

 பெய்தவம் அருளினார் இயல் இசைத் தலைவனார்  	6.1.361
  

2260      சக்கரப் பள்ளியார் தம் திருக் கோயில் உள்	

 புக்கு அருத்தியின் உடன் புனை மலர்த் தாள் பணிந்து 	

 அக்கரைப் பரமர்பால் அன்பு உறும் பரிவு கூர்   	

 மிக்க சொல் தமிழினால் வேதமும் பாடினார்  		6.1.362
  

2261     தலைவர் தம் சக்கரப் பள்ளி தன் இடை அகன்று	

 அலைபுனல் பணைகளின் அருகு போய் அருமறைப்   	

 புலன் உறும் சிந்தையார் புள்ள மங்கைப் பதி   	

 குலவும் ஆலந்துறைக் கோயிலைக் குறுகினார்  		6.1.363
  

2262     மன்னும் அக் கோயில் சேர் மான் மறிக் கையர்தம்  	

 பொன் அடித்தலம் உறப் புரிவொடும் தொழுது எழுந்து 	

 இன் இசைத் தமிழ் புனைந்து இறைவர் சேல் ஊருடன்	

 பன்னு பாலைத் துறைப் பதி பணிந்து ஏகினார்  		6.1.364
  

2263     காவின் மேல் முகில் எழும் கமழ் நறும் புறவு போய் 	

 வாவி நீடு அலவன் வாழ் பெடை உடன் மலர் நறும்  	

 பூவின் மேல் விழை உறும் புகலியார் தலைவனார்	

 சேவின் மேல் அண்ணலார் திருநலூர் நண்ணினார்  	6.1.365
  

2264      மன்றலங் கழனி சூழ் திரு நலூர் மறைவலோர் 	

 துன்று மங்கல வினைத் துழனியால் எதிர் கொளப்	

 பொன் தயங்கு ஒளி மணிச் சிவிகையில் பொலிவு உறச்  	

 சென்று அணைந்து அருளினார் சிரபுரச் செம்மலார்	6.1.366
  

2265     நித்திலச் சிவிகை மேல் நின்று இழிந்து அருளியே	

 மொய்த்த அந்தணர் குழாம் முன் செலப் பின் செலும்  	

 பத்தரும் பரிசனங்களும் உடன் பரவவே	

 அத்தர் தம் கோபுரம் தொழுது அணைந்து அருளினார் 	6.1.367
  

2266     வெள்ளி மால் வரையை நேர் விரிசுடர்க் கோயிலைப்  	

 பிள்ளையார் வலம் வரும் பொழுதினில் பெருகு நீர் 	

 வெள்ள ஆனந்தம் பொழிய மேல் ஏறி நீர்  	

 துள்ளுவார் சடையரைத் தொழுது முன் பரவுவார்   	6.1.368
  

 2267     பரவு சொல் பதிகம் முன் பாடினார் பரிவுதான்  	

 வர அயர்த்து உருகு நேர் மனன் உடன் புறம் அணைந்து  	

 அரவு உடைச் சடையர் பேர் அருள் பெறும் பெருமையால்	

 விரவும் அப்பதி அமர்ந்து அருளியே மேவினார் 		6.1.369
  

2268      அன்ன தன்மையில் அப்பதியினில் அமர்ந்து அருளி   	

 மின் நெடும் சடை விமலர் தாள் விருப்பொடு வணங்கிப்   	

 பன்னும் இன்னிசைப் பதிகமும் பல முறை பாடி   	

 நல் நெடும் குல நான் மறையவர் தொழ நயந்தார்		6.1.370
  

2269     நீடும் அப்பதி நீங்குவார் நிகழ் திருநல்லூர்	

 ஆடுவார் திரு அருள் பெற அகன்று போந்து அங்கண்	

 மாடும் உள்ளன வணங்கியே பரவி வந்து அணைந்தார்  	

 தேடும் மால் அயற்கு அரியவர் திருக்கருகாவூர்  		6.1.371
  

2270      வந்து பந்தர் மாதவி மணம் கமழ் கருகாவூர்ச் 	

 சந்த மாமறை தந்தவர் கழல் இணை தாழ்ந்தே   	

 அந்தம் இல்லவர் வண்ணமார் அழல் வண்ணம் என்று   	

 சிந்தை இன்புறப் பாடினார் செழும் தமிழ்ப் பதிகம் 	6.1.372
  

2271     பதிக இன் இசை பாடிப் போய்ப் பிறப்பதி பலவும் 	

 நதி அணிந்தவர் கோயில்கள் நண்ணியே வணங்கி	

 மதுர முத்தமிழ் வாசகர் அணைந்தனர் மன்றுள் 	

 அதிர் சிலம்பு அடியார் மகிழ் அவள் இவள் நல்லூர்  		6.1.373
  

2272     . மன்னும் அப்பதி வானவர் போற்றவும் மகிழ்ந்த	

 தன்மையார் பயில் கோயில் உள் தம்பரிசு உடையார்	

 என்னும் நாமமும் நிகழ்ந்திட ஏத்தி முன் இறைஞ்சிப் 	

 பன்னு சீர்ப் பதி பலவும் அப்பால் சென்று பணிவார் 		6.1.374
  

2273      பழுது இல் சீர்த் திருப் பரிதி நல் நியமும் பணிந்து அங்கு   	

 எழுது மாமறையாம் பதிகத்து இசை போற்றி   	

 முழுதும் ஆனவர் கோயில்கள் வணங்கியே முறைமை 	

 வழுவு இலார் திருப்பூவனூர் வணங்கி வந்து அணைந்து		6.1.375
  

2274     பொங்கு காதலில் போற்றி அங்கர் அருளுடன் போந்து	

 பங்கயத் தடம் பணைப் பதி பலவும் முன் பணிந்தே	

 எங்கும் அன்பர்கள் ஏத்து ஒலி எடுக்க வந்து அணைந்தார்	

 அங்கணர்க்கு இடம் ஆகிய பழம்பதி ஆவூர் 		6.1.376
  

2275      பணியும் அப்பதிப் பசுபதி ஈச்சரத்தின் இனிது இருந்த  	

 மணியை உள் புக்கு வழிபடும் விருப்பினால் வணங்கித்	

 தணிவு இல் காதலினால் தண் தமிழ் மாலைகள் சாத்தி 	

 அணி விளங்கிய திருநலூர் மீண்டும் வந்து அணைந்தார்		6.1.377
  

2276      மறை விளங்கும் அப்பதியினில் மணிகண்டர் பொன் தாள் 	

 நிறையும் அன்பொடு வணங்கியே நிகழ்பவர் நிலவும் 	

 பிறை அணிந்தவர் அருள் பெறப் பிரச மென் மலர் வண்டு   	

 அறை நறும் பொழில் திரு வலம் சுழியில் வந்து அணைந்தார்		6.1.378
  

2277     மதி புணைந்தவர் வலம் சுழி மருவு மாதவத்து 	

 முதிரும் அன்பர்கள் முத்தமிழ் விரகர் தம் முன் வந்து 	

 எதிர் கொள் போழ்தினில் இழிந்தவர் எதிர் செல மதியைக் 	

 கதிர் செய் வெண் முகில் குழாம் புடை சூழ்ந்தெனக் கலந்தார்		6.1.379
  

2278     கலந்த அன்பர்கள் தொழுது எழக் கவுணிய தலைவர்   	

 அலர்ந்த செம் கமலக் கரம் குவித்து உடன் அணைவார் 	

 வலம் சுழிப் பெருமான் மகிழ் கோயில் வந்து எய்திப்  	

 பொலம் கொள் நீள் சுடர்க் கோபுரம் இறைஞ்சி உள் புகுந்தார் 	6.1.380
  

2279      மருவலார் புரம் முனிந்தவர் திரு முன்றில் வலம் கொண்டு 	

 உருகும் அன்புடன் உச்சி மேல் அஞ்சலியினராய்த் 	

 திருவலம் சுழி உடையவர் சேவடித் தலத்தில்   	

 பெருகும் ஆதரவு உடன் பணிந்து எழுந்தனர் பெரியோர்		6.1.381
  

2280      ஞான போனகர் நம்பர் முன் தொழுது எழும் விருப்பால்	

 ஆன காதலில் அங்கணவர் தமை வினவும்  	

 ஊனமில் இசையுடன் விளங்கிய திருப்பதிகம்   	

 பான் அலார் மணிகண்டரைப் பாடினார் பரவி   	6.1.382
  

2281     புலன் கொள் இன் தமிழ் போற்றினர் புறத்தினில் அணைந்தே   	

 இலங்கு நீர்ப் பொன்னி சூழ் திருப்பதியினில் இருந்து  	

 நலம் கொள் காதலின் நாதர்தாள் நாள்தொறும் பரவி  	

 வலம் சுழிப் பெருமான் தொண்டர் தம் உடன் மகிழ்ந்தார்   	6.1.383
  

2282     மகிழ்ந்த தன்தலை வாழும் அந் நாள் இடை வானில்  	

 திகழ்ந்த ஞாயிறு துணைப் புணர் ஓரை உள் சேர்ந்து  	

 நிகழ்ந்த தன்மையில் நிலவும் ஏழ் கடல் நீர்மை குன்ற  	

 வெகுண்டு வெம் கதிர் பரப்பலின் முதிர்ந்தது வேனில்	6.1.384
  

2283     தண் புனல் குளிர் கால் நறும் சந்தனத் தேய்வை	

 பண்பு நீடிய வாச மென் மலர் பொதி பனி நீர்  	

 நண்புடைத் துணை நகை மணி முத்தணி நாளும்  	

 உண்ப மாதுரியச் சுவை உலகு உளோர் விரும்ப  		6.1.385
  

2284     அறல் மலியும் கான் ஆற்றின் நீர் நசையால் அணையுமான் 	

 பெறல் அரிய புனல் என்று பேத்தேரின் பின் தொடரும் 	

 உறை உணவு கொள்ளும் புள் தேம்பிஅயல் இரை தேரும் 	

 பறவை சிறை விரித்து ஒடுங்கப் பனிப் புறத்து வதியுமால் 		6.1.386
  

2285     நீண் நிலை மாளிகை மேலும் நிலா முன்றின் மருங்கினும்	

 வாண் நிழல் நல் சோலையிலும் மலர் வாவிக் கரை மாடும் 	

 பூண் நிலவு முத்து அணிந்த பூங்குழலார் முலைத் தடத்தும்	

 காணும் மகிழ்ச்சியின் மலர்ந்து மாந்தர் கலந்து உறைவாரால்	6.1.387
  

2286     மயில் ஒடுங்க வண்டு ஆட மலர்க் கமல முகை விரிய 	

 குயில் ஒடுங்காச் சோலையின் மென் தளிர் கோதிக் கூவி எழத்	

 துயில் ஒடுங்கா உயிர் அனைத்தும் துயில் பயிலச் சுடர் வானில் 	

 வெயில் ஒடுங்கா வெம்மை தரும் வேனில் விரி தரு நாளில்		6.1.388
  

2287     சண்பை வரும் பிள்ளையார் சடா மகுடர் வலம் சுழியை	

 எண் பெருகத் தொழுது ஏத்திப் பழையாறை எய்துதற்கு 	

 நண்பு உடைய அடியார்களுடன் போத நடந்து அருளி	

 விண் பொரு நீள் மதிள் ஆறை மேல் தளி சென்று எய்தினார்  	6.1.389
  

2288      திருவாறை மேல் தளியில் திகழ்ந்து இருந்த செந்தீயின்	

 உருவாளன் அடிவணங்கி உருகிய அன்பொடு போற்றி  	

 மருவாரும் குழல் மலையாள் வழிபாடு செய்ய அருள்	

 தருவார் தம் திரு சத்தி முற்றத்தின் புறம் சேர்ந்தார் 	6.1.390
  

2289     திருச் சத்தி முற்றத்தில் சென்று எய்தித் திருமலையாள் 	

 அருச்சித்த சேவடிகள் ஆர்வம் உறப் பணிந்து ஏத்திக் 	

 கருச் சுற்றில் அடையாமல் கை தருவார் கழல் பாடி  	

 விருப்பு உற்றுத் திருப் பட்டீச்சரம் பணிய மேவும் கால்  6.1.391
  

2290     வெம்மை தரு வேனில் இடை வெயில் வெப்பம் தணிப்பதற்கு	

 மும்மை நிலைத் தமிழ் விரகர் முடிமீதே சிவபூதம் 	

 தம்மை அறியாதபடி தண் தரளப் பந்தர் எடுத்து  	

 எம்மை விடுத்து அருள் புரிந்தார் பட்டீசர் என்று இயம்ப  	6.1.392
  

2291     அவ்வுரையும் மணி முத்தின் பந்தரும் ஆகாயம் எழச்   	

 செவ்விய மெய்ஞ்ஞானம் உணர் சிரபுரத்துப் பிள்ளையார் 	

 இவ் வினைதான் ஈசர் திரு அருளால் ஆகில் இசைவது என   	

 மெய் விரவு புளகம் உடன் மேதினியின் மிசைத் தாழ்ந்தார்6.1.393
  

2292     அது பொழுதே அணி முத்தின் பந்தரினை அருள் சிறக்கக் 	

 கதிர் ஒளிய மணிக் காம்பு பரிசனங்கள் கைக் கொண்டார் 	

 மதுர மொழி மறைத் தலைவர் மருங்கு இமையோர் பொழிவாசப் 	

 புது மலரால் அப்பந்தர் பூம் பந்தரும் போலும்   	6.1.394
  

2293      தொண்டர் குழாம் ஆர்ப்பு எடுப்பச் சுருதிகளின் பெருந்துழனி  	

 எண் திசையும் நிறைந்து ஓங்க எழுந்து அருளும் பிள்ளையார்  	

 வெண் தரளப் பந்தர் நிழல் மீது அணையத் திருமன்றில்  	

 அண்டர்பிரான் எடுத்த திருவடி நீழல் என அமர்ந்தார்6.1.395
  

2294     பாரின் மிசை அன்பர் உடன் வருகின்றார் பன்னகத்தின்  	

 ஆரம் அணிந்தவர் தந்த அருள் கருணைத் திறம் போற்றி  	

 ஈர மனம் களி தழைப்ப எதிர் கொள்ள முகம் மலர்ந்து 	

 சேர வரும் தொண்டர் உடன் திருப்பட்டீச்சரம் அணைந்தார்   6.1.396
  

2295     சென்று அணைந்து திருவாயில் புறத்து இறைஞ்சி உள்புக்கு  	

 வென்றி விடையவர் கோயில் வலம் கொண்டு வெண் கோட்டுப்	

 பன்றி கிளைத்து அறியாத பாத தாமரை கண்டு 	

 முன் தொழுது விழுந்து எழுந்து மொழி மாலை போற்றி இசைத்தார்  	6.1.397
  

2296     அருள் வெள்ளத் திறம் பரவி அளப்பரய ஆனந்தப்  	

 பெரு வெள்ளத்து இடை மூழ்கிப் பேராத பெருங்காதல் 	

 திரு உள்ளப் பரிவுடனே செம்பொன் மலை வல்லியார்	

 தரு வள்ளத்து அமுது உண்ட சம்பந்தர் புறத்து அணைந்தார்6.1.398
  

2297     அப்பதியில் அமர்கின்ற ஆளுடைய பிள்ளையார்	

 செப்பரும் சீர் திருவாறை வட தளியில் சென்று இறைஞ்சி 	

 ஒப்பு அரிய தமிழ் பாடி உடன் அமரும் தொண்டரொடு	

 எப்பொருளுமாய் நின்றார் இரும் பூளை எய்தினார்	  6.1.399
  

2298      தேவர் பிரான் அமர்ந்த திரு இரும் பூளை சென்று எய்தக் 	

 காவண நீள் தோரணங்கள் நாட்டி உடன் களி சிறப்பப் 	

 பூவண மாலைகள் நாற்றிப் பூரண பொன் குடம் நிரைத்து அங்கு	

 யாவர்களும் போற்றி இசைப்பத் திருத் தொண்டர் எதிர் கொண்டார்   6.1.400




2299

 வண் தமிழின் மொழி விரகர் மணிமுத்தின் சிவிகையினைத்  	

 தொண்டர் குழாத்து எதிர் இழிந்து அங்கு அவர் தொழத் தாமும் தொழுதே	

 அண்டர்பிரான் கோயிலினை அணைந்து இறைஞ்சி முன் நின்று 	

 பண்டு அரும் இன் இசைப் பதிகம் பரம் பொருளைப் பாடுவார் 	 6.1.401
  

2300     நிகர் இலா மேருவரை அணுவாக நீண்டானை    	

 நுகர்கின்ற தொண்டர் தமக்கு அமுதாகி நொய்யானை   	

 தகவு ஒன்ற அடியார்கள் தமை வினவித் தமிழ் விரகர்  	

 பகர்கின்ற அருமறையின் பொருள் விரியப் பாடினார்  	 6.1.402
  

2301     பாடும் அரதைப் பெரும் பாழியே முதலாகச் 	

 சேடர் பயில் திருச்சேறை திருநாலூர் குட வாயில் 	

 நாடிய சீர் நறையூர் தென் திருப்புத்தூர் நயந்து இறைஞ்சி     	

 நீடு தமிழ் தொடை புனைந்து அந்நெடு நகரில் இனிது அமர்ந்தார்  6.1.403
  

2302     அங்கண் இனிது அமரு நாள் அடல் வெள் ஏனத்து உருவாய்   	

 செங்கண் நெடுமால் பணியும் சிவபுரத்துச் சென்று அடைந்து      	

 கங்கைச் சடை கரந்தவர் தம் கழல் வணங்கிக் காதலினால்     	

 பொங்குமிசைத் திருப்பதிகம் முன் நின்று போற்றி இசைத்தார் 6.1.404
  

2303     போற்றி இசைத்துப் புனிதர் அருள் பெற்றுப் போந்து எவ் உயிரும்   	

 தோற்றுவித்த அயன் போற்றும் தோணிபுரத்து அண்ணனார்  	

 ஏற்றும் இசை ஏற்று உகந்த இறைவர் தமை ஏத்துதற்கு  	

 நாற்றிசை யோர் பரவும் திருக் குடமூக்கு நண்ணினார் 6.1.405
  

2304      தேமருவு மலர்ச் சோலைத்திரு குடமூக்கினில் செல்வ    	

 மாமறையோர் பூந்தராய் வள்ளலார் வந்து அருளத்    	

 தூமறையின் ஒலி பெருகத் தூரிய மங்கலம் முழங்க   	

 கோ முறைமை எதிர் கொண்டு தம்பதி உள் கொடு புக்கார்     6.1.406
  

2305     திருஞான சம்பந்தர் திருக்குட மூக்கினைச் சேர  	

 வருவார் தம் பெருமானை வண் தமிழின் திருப்பதிகம்	

 உருகா நின்று உளம் மகிழ்க் குட மூக்கை உவந்து இருந்த  	

 பெருமான் எம் இறை என்று பெருகு இசையால் பரவினார்  	 6.1.407
  

2306      வந்து அணைந்து திருக்கீழ்க் கோட்டத்து இருந்த வான் பொருளை     	

 சிந்தை மகிழ்வுற வணங்கித் திருத்தொண்டருடன் செல்வார்     	

 அந்தணர்கள் புடை சூழ்ந்து போற்றி இசைப்ப அவரொடும்  	

 கந்த மலர் பொழில் சூழ்ந்த காரோணம் சென்று அடைந்தார்   6.1.408
  

2307     பூ மருவும் கங்கை முதல் புனிதமாம் பெரும் தீர்த்தம்    	

 மா மகம் தான் ஆடுதற்கு வந்து வழிபடும் கோயில்  	

 தூ மருவும் மலர்க் கையால் தொழுது வலம் கொண்டு அணைந்து     	

 காமர் கெட நுதல் விழித்தார் கழல் பணிந்து கண் களித்தார்  	 6.1.409
  

2308      கண்ணாரும் அருமணியைக் காரோணத்து ஆர் அமுதை  	

 நண்ணாதார் புரம் எரித்த நான் மறையின் பொருளானைப்      	

 பண் ஆர்ந்த திருப்பதிகம் பணிந்து ஏத்திப் பிறபதியும்      	

 எண் ஆர்ந்த சீர் அடியார் உடன் பணிவுற்று எழுந்து அருளி       6.1.410
  

2309     . திரு நாசேச் சரத்து அமர்ந்த செங்கனகத் தனிக் குன்றை 	

 கரு நாகத்து உரி புணைந்த கண் நுதலைச் சென்று இறைஞ்சி     	

 அருஞானச் செந்தமிழின் திருப்பதிகம் அருள் செய்து 	

 பெரு ஞான சம்பந்தர் பெருகு ஆர்வத்தின் புற்றார்   	    6.1.411
  

2310     மா நாகம் அர்ச்சித்த மலர் கமலத் தாள் வணங்கி     	

 நாள் நாளும் பரவுவார் பிணி தீர்க்கும் நலம் போற்றி      	

 பால் நாறும் மணி வாயார் பரமர் திருவிடை மருதில்  	

 பூ நாறும் புனல் பொன்னித் தடங்கரை போய் புகுகின்றார்     	    6.1.412
  

2311     ஓங்கு திருப்பதிகம் ஓடேகலன் என்று எடுத்து அருளித்   	

 தாங்க அரிய பெருமகிழ்ச்சி தலை சிறக்கும் தன்மையினால்   	

 ஈங்கு எனை ஆளுடைய பிரான் இடை மருது ஈதோ என்று	

 பாங்கு உடைய இன் இசையால் பாடி எழுந்து அருளினார்	    6.1.413
  

2312    அடியவர்கள் எதிர் கொள்ள எழுந்து அருளி அங்கு அணைந்து 	

 முடிவில் பரம் பொருள் ஆனார் முதல் கோயில் முன் இறைஞ்சிப்  	

 படியில் வலம் கொண்டு திரு முன்பு எய்திப் பார் மீது  	

 நெடிது பணிந்து எழுந்து அன்பு நிறை கண்ணீர் நிரந்து இழிய   	    6.1.414
  

2313    பரவுறு செந்தமிழ்ப் பதிகம் பாடி அமர்ந்த அப்பதியில் 	

 விரவுவார் திருப்பதிகம் பல பாடி வெண் பதியோடு	

 அரவு சடைக்கு அணிந்தவர் தம் தாள் போற்றி ஆர்வத்தால்     	

 உரவு திருத் தொண்டருடன் பணிந்து ஏத்தி உறையும் நாள்       6.1.415
  

2314    மருங்கு உள நல் பதிகள் பல பணிந்து மா நதிக்கரை போய்க்     	

 குரங்கு ஆடு துறை அணைந்து குழகனார் குரை கழல்கள்  	

 பெரும் காதலினால் பணிந்து பேணிய இன்னிசை பெருக  	

 அரும் கலை நூல் திருப்பதிகம் அருள் செய்து  	    6.1.416
  

2315     அம் மலர்த் தடம் பதிபணிந்து அகன்று போந்து அருகு    	

 கைம்மலர்க் களத்து இறைவர் தம் கோயில்கள் வணங்கி	

 நம் மலத்துயர் தீர்க்க வந்து அருளிய ஞானச்      	

 செம்மலார் திரு ஆவடு துறையினைச் சேர்ந்தார்     6.1.417
  

2316    மூவர்க்கு அறிவரும் பொருள் ஆகிய மூலத்    	

 தேவர் தம் திரு ஆவடு துறைத் திருத் தொண்டர்    	

 பூ அலம்பு தண் பொரு புனல் தடம் பணைப் புகலிக்   	

 காவலர்க்கு எதிர் கொள்ளும் ஆதரவு உடன் கலந்தார்     6.1.418
  

2317     வந்து அணைவார் தொழா முனம் மலர் புகழ்ச் சண்பை     	

 அந்தணர்க்கு எலாம் அருமறைப் பொருள் என வந்தார்  	

 சந்த நித்திலச் சிவிகை நின்று இழிந்து எதிர் தாழ்ந்தே   	

 சிந்தை இன்புற இறைவர் தம் கோயில் முன் சென்றார்	    6.1.419
  

2318    நீடு கோபுரம் இறைஞ்சி உள் புகுந்து நீள் நிலையான்  	

 மாடு சூழ் திரு மாளிகை வலம் கொண்டு வணங்கி   	

 ஆடும் ஆதியை ஆவடு துறையுள் ஆர் அமுதை 	

 நாடு காதலில் பணிந்து எழுந்து அரும் தமிழ் நவின்றார்          6.1.420
  

2319    அன்பு நீடிய அருவி கண் பொழியும் ஆர்வத்தால்  	

 முன்பு போற்றியே புறம்பு அணை முத்தமிழ் விரகர்  	

 துன்பு போம் மனத் திருத்தொண்டர் தம்முடன் தொழுதே	

 இன்பம் மேவி அப்பதியினில் இனிது அமர்ந்து இருந்தார்         6.1.421
  

2320     மேவி அங்கு உறை நாளினில் வேள்வி செய்வதனுக்கு    	

 ஆவது ஆகிய காலம் வந்து அணை உற அணைந்து      	

 தாவில் சண்பையர் தலைவர்க்குத் தாதையார் தாமும்  	

 போவதற்கு அரும் பொருள் பெற எதிர் நின்று புகன்றார்         6.1.422
  

2321    தந்தையார் மொழி கேட்டலும் புகலியார் தலைவர்     	

 முந்தை நாளிலே மொழிந்தமை நினைந்து அருள் முன்னி  	

 அந்தமில் பொருள் ஆவன ஆவடு துறையுள்  	

 எந்தையார் அடித் தலங்கள் அன்றோ என எழுந்தார்        6.1.423
  

2322     சென்று தேவர் தம்பிரான் மகிழ் கோயில் முன்பு எய்தி 	

 நின்று போற்றுவார் நீள் நிதி வேண்டினார்க்கு ஈவது	

 ஒன்றும் மற்றிலேன் உன்னடி அல்லது ஒன்று அறியேன்   	

 என்று பேர் அருள் வினவிய செந்தமிழ் எடுத்தார்           6.1.424
  

2323    எடுத்த வண் தமிழ்ப் பதிக நால் அடியின் மேல் இரு சீர்	

 தொடுத்த வைப்பொடு தொடர்ந்த இன் இசையினால் துதிப்பார்  	

 மடுத்த காதலில் வள்ளலார் அடி இணை வழுத்தி     	

 அடுத்த சிந்தையால் ஆதரித்து அஞ்சலி அளித்தார்       6.1.425
  

2324    நச்சி இன் தமிழ் பாடிய ஞான சம்பந்தர்   	

 இச்சையே புரிந்து அருளிய இறைவர் இன் அருளால்   	

 அச் சிறப்பு அருள் பூதம் முன் விரைந்த கல் பீடத்து 	

 உச்சி வைத்தது பசும் பொன் ஆயிரக் கிழி ஒன்று       6.1.426
  

2325    வைத்த பூதம் அங்கு அணைந்து முன் நின்று நல் வாக்கால்   	

 உய்ந்த இக்கிழி பொன் உலவாக் கிழி உமக்கு    	

 நித்தனார் அருள் செய்தது என்று உரைக்க நேர் தொழுதே      	

 அத்தனார் திரு அருள் நினைந்து தவ மேனி மேல் பணிந்தார்        6.1.427
  

2326    பணிந்து எழுந்து கை தொழுது முன் பனி மலர்ப் பீடத்து  	

 அணைந்த ஆடகக் கிழிதலைக் கொண்டு அருமறைகள்   	

 துணிந்த வான் பொருள் தரும் பொருள் தூய வாய்மையினால்     	

 தணிந்த சிந்தை அத் தாதையார்க்கு அளித்து உரைசெய்வார்       6.1.428
  

2327     ஆதி மாமறை விதியினால் ஆறு சூழ் வேணி	

 நாதனாரை முன் ஆகவே புரியும் நல் வேள்வி      	

 தீது நீங்க நீர் செய்யவும் திருக் கழுமலத்து     	

 வேத வேதியர் அனைவரும் செய்யவும் மிகுமால்        6.1.429
  

2328    என்று கூறி அங்கு அவர்தமை விடுத்த பின் அவரும்      	

 நன்றும் இன்புறும் மனத்தொடும் புகலி மேல் நண்ண    	

 வென்றி ஞான சம்பந்தரும் விருப்பொடு வணங்கி    	

 மன்றல் ஆவடு துறையினில் மகிழ்ந்து இனிது இருந்தார்	     6.1.430
  

2329     அண்ணலார் திரு ஆவடுதுறை அமர்ந்தாரை     	

 உள் நிலாவிய காலினால் பணிந்து உறைந்து      	

 மண் எலாம் உய வந்தவர் போந்து வார் சடைமேல்   	

 தெள் நிலா அணிவார் திருக் கோழம்பம் சேர்ந்தார்     6.1.431
  

2330    கொன்றைவார் சடைமுடியரைக் கோழம்பத்து இறைஞ்சி    	

 என்றும் நீடிய இன் இசைப் பதிகம் முன் இயம்பி    	

 மன்று உளார் மகிழ் வைகல் மாடக் கோயில் மருங்கு 	

 சென்று சார்ந்தனர் திருவளர் சிரபுரச் செல்வர்    	 6.1.432
  

2331   வைகல் நீடு மாடக் கோயில் மன்னிய மருந்தைக்      	

 கைகள் அஞ்சலி கொண்டு தாழ்ந்து எழுந்து கண் அருவி 	

 செய்ய இன் இசைச் செந்தமிழ் மாலைகள் மொழிந்து 	

 நையும் உள்ளத்தர் ஆய்த்திரு நல்லத்தில் நண்ணி      6.1.433
  

2332    நிலவு மாளிகைத் திரு நல்லம் நீடு மாமணியை      	

 இலகு சேவடி இறைஞ்சி இன் தமிழ் கொடு துதித்துப் 	

 பலவும் ஈசர் தம் திருப்பதி பணிந்து செல்பவர் தாம்	

 அலை புனல் திருவழுந்தூர் மாடக் கோயில் அடைந்தார் 	 6.1.434
  

2333   மன்னுமாடம் மகிழ்ந்த வான் பொருளினை வணங்கிப்      	

 பன்னு பாடலில் பதிக இன் இசை கொடு பரவிப்   	

 பொன்னி மா நதிக் கரையினில் மீண்டு போந்து அணைந்து    	

 சொன்னவாறு அறிவார் தமைத் துருத்தியில் தொழுதார்   6.1.435
  

2334    திரைத் தடம் புனல் பொன்னி சூழ் திருத்துருத்தியினில் 	

 வரைத்தலைப் பசும் பொன் எனும் வண் தமிழ்ப்பதிகம் 	

 உரைத்து மெய் உறப் பணிந்து போந்து உலவும் அந்நதியின்     	

 கரைக் கண் மூவலூர்க் கண் நுதலார் கழல் பணிந்தார்  	 6.1.436
  

2335   . மூவலூர் உறை முதல்வரைப் பரவிய மொழியால்	

 மேவு காதலில் ஏத்தியே விருப்பொடும் போந்து   	

 பூ அலம்பு தண் புனல் பணைப் புகலியார் தலைவர்    	

 வாவி சூழ் திரு மயிலாடு துறையினில் வந்தார்   	 6.1.437
  

2336    மல்கு தண் தலை மயிலாடு துறையினில் மருவும்	

 செல்வ வேதியர் தொண்டரொடு எதிர் கொளச் சென்று  	

 கொல்லை மான்மறிக் கையரைக் கோயில் புக்கு இறைஞ்சி     	

 எல்லை இல்லதோர் இன்பம் முன் பெருகிட எழுந்தார்   6.1.438
  

2337   உள்ளம் இன்புற உணர் உறும் பரிவு கொண்டு உருகி      	

 வெள்ளம் தாங்கிய சடையரை விளங்கு சொல் பதிகத்	

 தெள்ளும் இன்னிசைத் திளைப்பொடும் புறத்து அணைந்து அருளி    	

 வள்ளலார் மற்ற வளம் பதி மருவுதல் மகிழ்ந்தார்   	 6.1.439
  

2338    அத்திருப்பதி அன்று போய் அணிகிளர் சூலங் 	

 கைத்தலப் படை வீரர் செம் பொன் பள்ளி கருதி  	

 மெய்த்த காதலில் விள நகர் விடையவர் பாதம்   	

 பத்தர் தம் உடன் பணிந்து இசைப் பதிகம் முன் பகர்ந்தார்      6.1.440
  

2339   பாடும் அப்பதி பணிந்து போய்ப் பறியலூர் மேவும்     	

 தோடு உலாம் மலர் இதழியும் தும்பையும் அடம்பும்   	

 காடு கொண்ட செம் சடைமுடிக் கடவுளர் கருது      	

 நீடு வீரட்டம் பணிந்தனர் நிறை மறை வேந்தர்        6.1.441
  

2340   பரமர் தம் திருப் பறியலூர் வீரட்டம் பரவி	

 விரவு காதலின் வேலையின் கரையினை மேவி    	

 அரவு அணிந்தவர் பதி பல அணைந்து முன் வணங்கிச்  	

 சிரபுரத்தவர் திருத்தொண்டர் எதிர் கொளச் செல்வார்        6.1.42
  

2341   அடியவர்கள் களி சிறப்பத் திருவேட்டக்குடி 
     பணிந்து அங்கு அலைவாய்ப் போகிக் 	

 கடி கமழும் மலர் பழனக் கழிநாடு அகன்  
     பதிகள் கலந்து நீங்கிக்  	

 கொடி மதில் சூழ் தரும புரம் குறுகினார் 
     குண்டர் சாக்கியர் தம் கொள்கை 	

 படி அறியப் பழுது என்றே மொழிந்து உய்யும்  
     நெறி காட்டும் பவள வாயர்  	     6.1.443
  

2342    தருமபுரம் பெரும்பாணர் திருத்தாயர்  
     பிறப்பு இடம் ஆம் அதனால் சார	

 வரும் அவர் தம் சுற்றத்தார் வந்து எதிர் கொண்டு  
     அடி வணங்கி வாழ்த்தக் கண்டு  	

 பெருமை உடைப் பெரும்பாணர் அவர்க்கு  
     உரைப்பார் பிள்ளையார் அருளிச் செய்த 	

 அருமை உடைப் பதிகம் தாம் யாழினால்  
     பயிற்றும் பேறு அருளிச் செய்தார் 	     6.1.444
  

2343   கிளைஞரும் மற்று அது கேட்டுக் கெழுவு  
     திரு பதிகத்திற்கு கிளர்ந்த ஓசை     	

 அளவு பெறக் கருவியில் நீர் அமைத்து இயற்றும்  
     அதனாலே அகிலம் எல்லாம் 	

 வளர இசை நிகழ்வது என விளம்புதலும் வளம்  
     புகலி மன்னர் பாதம்  	

 உளம் நடுங்கிப் பணிந்து திருநீல கண்டப்  
     பெரும்பாணர் உணர்த்து கின்றார்      6.1.445
  

2344   அலகில் திருப்பதிக இசை அளவு படா  
     வகை இவர்கள் அன்றி ஏயும்  	

 உலகில் உளோரும் தெரிந்து அங்கு உண்மையினை  
     அறிந்து உய்ய உணர்த்தும் பண்பால்	

 பலர் புகழும் திருப்பதிகம் பாடி அருளப்  
     பெற்றால் பண்பு நீடி  	

 இலகும் இசை யாழின்கண் அடங்காமையான் 
      காட்டப் பெறுவன் என்றார்  	     6.1.446
  

2345   வேத நெறி வளர்பவரும் விடையவர் முன்  
     தொழுது திருப்பதிகத்து உண்மை      	

 பூதலத்தோர் கண்டத்தும் கலத்தினிலும்  
     நிலத்த நூல் புகன்ற பேத 	

 நாத இசை முயற்சிகளால் அடங்காத வகை  
     காட்ட நாட்டுகின்றார்	

 மாதர் மடப்பிடி பாடி வணங்கினார் வானவரும்  
     வணங்கி ஏத்த   	     6.1.447
  

2346    வண் புகலி வேதியனார் மாதர் மடப்பிடி  
     எடுத்து வனப்பில் பாடிப்  	

 பண் பயிலும் திருக்கடைக் காப்பு சாத்த அணைந்து  
     பெரும் பாணர் தாம்     	

 நண்புடை யாழ்க் கருவியினில் முன்பு போல்  
     கைக்கொண்டு நடத்தப்புக்கு     	

 எண் பெருகும் அப் பதிகத்து இசை நரம்பில்  
     இட அடங்கிற்று இல்லை அன்றே  	     6.1.448
  

2347   அப்பொழுது திருநீல கண்ட இசைப்  
     பெரும்பாணர் அதனை விட்டு     	

 மெய்ப் பயமும் பரிவும் உறப் பிள்ளையார் கழல்  
     இணை வீழ்ந்து நோக்கி   	

 இப்பெரியோர் அருள் செய்த திருப்பதிகத்து  
     இசை யாழில் ஏற்பன் என்னச்  	

 செப்பியது இக் கருவியை நான் தொடுதலின்  
     நன்றோ என்று தெளிந்து செய்வார்           6.1.449
  

2348    வீக்கு நரம்பு உடையாழினால் விளைந்தது  
     இது என்று அங்கு அதனைப் போக்க 	

 ஓக்குதலும் தடுத்து அருளி ஐயரே உற்ற  
     இசை அளவினால் நீர்   	

 ஆக்கிய இக்கருவியினைத் தாரும் என வாங்கிக்  
     கொண்டு அவனி செய்த    	

 பாக்கியத்தின் மெய் வடிவாம் பால் அறா வாயர்  
     பணித்து அருளுகின்றார்        6.1.450




2349

 451. ஐயர் நீர் யாழ் இதனை முரிக்கும் அதென்   
     ஆள் உடையாள் உடனே கூடச் 	

 செய்ய சடையார் அளித்த திருவருளின்  
     பெருமை எலாம் தெரிய நம்பால்   	

 எய்திய இக் கருவியினில் அளவு படுமோ 
     நம் தம் இயல்புக்கு ஏற்ப  	

 வையகத்தோர் அறிவு உற இக்கருவி அளவையின்  
     இயற்றல் வழக்கே என்றார்  	        6.1.451
  

2350   

    சிந்தையால் அளவு படா இசைப்  
     பெருமை செயல் அளவில் எய்துமோ நீர்     	

 இந்த யாழினைக் கொண்டே இறைவர் திருப்  
     பதிக இசை இதனில் எய்த    	

 வந்தவாறே பாடி வாசிப்பீர் எனக் கொடுப்பப்  
     புகலி மன்னர்  	

 தந்த யாழினைத் தொழுது கைக் கொண்டு  
     பெரும் பாணர் தலை மேல் கொண்டார் 	        6.1.452
  

2351     அணைவுறும் அக் கிளைஞர் உடன் பெரும்  
     பாணர் ஆள் உடைய பிள்ளையார் தம் 	

 துணை மலர்ச் சேவடி பணிந்து துதித்து அருளத்  
     தோணிபுரத் தோன்றலாரும்   	

 இணையில் பெரும் சிறப்பு அருளித் தொண்டருடன்  
     அப்பதியில் இனிது மேவிப்	

 பணை நெடும் கை மதயானை உரித்தவர் தம் பதி 
     பிறவும் பணியச் செல்வார்	        6.1.453
  

2352      பங்கய பாசடைத் தடம் சூழ் பழன நட்டு  
     அகன் பதிகள் பலவும் நண்ணி 	

 மங்கை ஒரு பாகத்தார் மகிழ் கோயில் எனைப்  
     பலவும் வணங்கிப் போற்றித்	

 தங்கி இசை யாழ்ப் பெரும் பாணர் உடன் மறையோர்  
     தலைவனார் சென்று சார்ந்தார் 	

 செங்கை மான் மழு ஏந்தும் சின விடையார்  
     அமர்ந்து அருளும் திரு நள்ளாறு  	        6.1.454
  

2353     நள்ளாற்றில் எழுந்து அருள நம்பர்  
     திருத்தொண்டர் குழாம் நயந்து சென்று  	

 கொள்ளாற்றில் எதிர் கொண்டு குலவி  
     உடன் சூழ்ந்து அணையக் குறுகிக் கங்கைத் 	

 தெள்ளாற்று வேணியர் தம் திருவளர்  
     கோபுரம் இறைஞ்சிச் செல்வக் கோயில்	

 உள்ளாற்ற வலம் கொண்டு திருமுன்பு 
      தாழ்ந்து எழுந்தார் உணர்வின் மிக்கார்  	        6.1.455
  

2354      உருகிய அன்புறு காதல் உள் உருகி  
     நனை ஈரம் பெற்றால் போல    	

 மருவு திருமேனி எலாம் முகிழ்த்து எழுந்த  
     மயிர்ப் புளகம் வளர்க்கும் நீராய்	

 அருவி சொரி திரு நயனத்து ஆனந்த  
     வெள்ளம் இழிந்து அலைய நின்று     	

 பொருவில் பதிகம் போகம் ஆர்த்த பூண்  
     முலையாள் என்று எடுத்துப் போற்றி 	        6.1.456
  

2355     யாழ்நரம்பில் ஆர இயல் இசை  
     கூடப் பாடியே எண்ணில் கற்பச்      	

 சேணளவு பட ஓங்கும் திருக் கடைக்  
     காப்பு சாத்திச் செங்கண் நாகப்      	

 பூண் அகலத்தவர் பாதம் போற்றி  
     இசைத்துப் புறத்து அணைந்து புவனம் ஏத்தும்  	

 பாணனார் யாழில் இடப் பால் அறா  
     வாயர் அருள் பணித்த போது	        6.1.457
  

2356     பிள்ளையார் திருத்தாளம் கொடு  
     பாடப் பின்பு பெரும் பாணனார் தாம்  	

 தெள் அமுத இன் இசையின் தேம்  
     பொழி தந்திரி யாழை சிறக்க வீக்கிக்	

 கொள்ள இடும் பொழுதின் கண்  
     குவலத்தோர் களிகூரக் குலவு சண்பை  	

 வள்ளலார் திரு உள்ளம் மகிழ்ந்து 
     திருத் தொண்டர் உடன் மருவும் காலை            6.1.458
  

2357     மன்னு திரு நள்ளாற்று மருந்தை  
     வணங்கிப் போந்து வாச நன்னீர்ப்   	

 பொன்னி வளம் தரு நாட்டுப் புறம்பு  
     அணை சூழ் திருப்பதிகள் பலவும் போற்றிச்      	

 செந் நெல் வயல் செங்கமல முகம்  
     மலரும் திருச் சாத்த மங்கை மூதூர்      	

 தன்னில் எழுந்து அருளினார் சைவ சிகா  
     மணியார் மெய்த் தவத்தோர் சூழ  	        6.1.459
  

2358      நிறை செல்வத் திருச்சாத்த  
     மங்கையினில் நீல நக்கர் தாமும் சைவ	

 மறையவனார் எழுந்து அருளும் படி கேட்டு 
      வாழ்ந்து வழி விளக்கி எங்கும்    	

 துறை மலி தோரணம் கதலி கமுகு  
     நிறை குடம் தூப தீபம் ஆக்கி  	

 முறைமையில் வந்து எதிர் கொள்ள உடன்  
     அணைந்து முதல்வனார் கோயில் சார்ந்தார்        6.1.460
  

2359     அயவந்தி அமர்ந்து அருளும் அங்கணர் தம்  
     கோயில் மருங்கு அணைந்து வானோர் 	

 உயவந்தித்து எழு முன்றில் புடை வலம் கொண்டு  
     உள்புக்கு ஆறு ஒழுகும் செக்கர் 	

 மய வந்தி மதிச் சடையார் முன் தாழ்ந்து மாதவம்  
     இவ் வையம் எல்லாம்    	

 செய வந்த அந்தணனார் செங்கைமேல்  
     குவித்து எழுந்து திருமுன் நின்றார்    	        6.1.461
  

2360     போற்றி இசைக்கும் பாடலினால்  
     பொங்கி எழும் ஆதரவு பொழிந்து விம்ம    	

 ஏற்றின் மிசை இருப்பவர் தம் எதிர் நின்று  
     துதித்துப் போந்து எல்லை இல்லா  	

 நீற்று நெறி மறையவனார் நீல நக்கர்  
     மனையில் எழுந்து அருளி அன்பால்  	

 ஆற்றும் விருந்தவர் அமைப்ப அன்பருடன்  
     இன்புற்று அங்கு அமுது செய்தார்      	        6.1.462
  

2361     நீடு திரு நீல நக்கர் நெடு மனையில்  
     விருந்து அமுது செய்து நீர்மைப்      	

 பாடும் யாழ்ப் பெரும் பாணரும் தங்க அங்கு  
     இரவு பள்ளி மேவி  	

 ஆடும் அவர் அயவந்தி பணிவதனுக்கு  
     அன்பருடன் அணைந்து சென்று   	

 நாடிய நண்புடை நீல நக்க அடிகளுடன் 
      நாதர் கழலில் தாழ்ந்து  		        6.1.463
  

2362     கோது இலா ஆர் அமுதைக் கோமளக்  
     கொம்புடன் கூடக் கும்பிட்டு ஏத்தி  	

 ஆதி ஆம் மறைப் பொருளால் அரும் தமிழின் 
     திருப்பதிகம் அருளிச் செய்வார் 	

 நீதியால் நிகழ்கின்ற நீல நக்கர் தம் பெரும் 
      சீர் நிகழ வைத்துப்    	

 பூதி சாதனர் பரவும் புனித இயல் இசைப்  
     பதிகம் போற்றி செய்தார் 	        6.1.464
  

2363    பரவிய காதலில் பணிந்து பால் அறா 
      வாயர் புறத்து அணைந்து பண்பு 	

 விரவிய நண்பு உடை அடிகள் விருப்பு உறு  
     காதலில் தங்கி மேவும் நாளில் 	

 அரவு அணிந்தார் பதி பிறவும் பணிய எழும்  
     ஆதரவால் அணைந்து செல்வார்  	

 உரவு மனக் கருத்து ஒன்றாம் உள்ளம் உடையவர்க்கு  
     விடை உவந்து நல்கி     		        6.1.465
  

2364    மற்றவர்தம் பெரும் கேண்மை மகிழ்ந்து கொண்டு  
     மால் அயனுக்கு அரிய பிரான் மருவு தானம் 	

 பற்பலவும் சென்று பணிந்து ஏத்திப் பாடிப் பரமர்  
     திருத்தொண்டர் குழாம் பாங்கின் எய்தக்	

 கற்றவர் வாழ் கடல் நாகைக் காரோணத்துக் கண்  
     நுதலைக் கைதொழுது கலந்த ஓசைச் 	

 சொல் தமிழ் மாலைகள் பாடிச் சில நாள் வைகித்  
     தொழுது அகன்றார் தோணி புரத் தோன்றலாம் தாம்  	        6.1.466
  

2365     கழிக் கானல் மருங்கு அணையும் கடல்  
     நாகை அது நீங்கிக் கங்கையாற்றுச்      	

 சுழிக் கானல் வேணியர் தம் பதிபலவும் பரவிப்  
     போய்த் தோகைமார் தம் 	

 விழிக் காவி மலர் பழனக் கீழ் வேளூர் விமலர்  
     கழல் வணங்கி ஏத்தி   	

 மொழிக் காதல் தமிழ் மாலை புனைந்தருளி 
     அங்கு அகன்றார் மூதூர் நின்றும் 		        6.1.467
  

2366     அருகு அணையும் திருப்பதிகள் ஆனவெலாம்  
     அங்கணரைப் பணிந்து போற்றிப் 	

 பெருகிய ஞானம் பெற்ற பிள்ளையார் எழுந்து  
     அருளும் பெருமை கேட்டுத்     	

 திரு மருவு செங் காட்டங் குடி நின்றும் சிறுத்  
     தொண்டரோடிச் சென்று அங்கு 	

 குருகு மனம் களி சிறப்ப எதிர் கொண்டு தம்  
     பதியுள் கொண்டு புக்கார்   	        6.1.468
  

2367     சிறுத் தொண்டர் உடன் கூடச் செங்காட்டங்  
     குடியில் எழுந்து அருளிச் சீர்த்தி 	

 நிறுத்த எண் திக்கிலும் நிலவும் தொண்டர்  
     அவர் நண்பு அமர்ந்து நீல கண்டம்	

 பொறுத்து அண்டர் உயக் கொண்டார் கணபதீச்  
     சரத்தின் கண் போகம் எல்லாம்	

 வெறுத்து உண்டிப் பிச்சை நுகர் மெய்த்  
     தொண்டருடன் அணைந்தார் வேதகீதர்  	        6.1.469
  

2368    அங்கு அணைந்து கோயில் வலம் கொண்டு  
     அருளி அரவு அணிந்தார் அடிக் கீழ் வீழ்ந்து 	

 செங்கண் அருவிகள் பொழியத் திருமுன்பு  
     பணிந்து எழுந்து செங்கை கூப்பித்  	

 தங்கள் பெரும் தகையாரைச் சிறுத் தொண்டர்  
     தொழ இருந்த தன்மை போற்றிப்  	

 பொங்கி எழும் இசைபாடிப் போற்றி இசைத்து  
     அங்கு ஒரு பரிசு புறம்பு போந்தார்    	        6.1.470
  

2369     போந்து மா மாத்திரர் தம் போர் ஏற்றின்  
     திருமனையில் புகுந்து சிந்தை    	

 வாய்ந்த மாதவர் அவர் தாம் மகிழ்ந்து  
     அருள அமர்ந்து அருளி மதில்கள் மூன்றும்  	

 காய்ந்த மால் விடையார் தம் கணபதீச்  
     சரம் பரவு காதல் கூர 	

 ஏந்து நூல் அணி மார்பர் இன்புற்று அங்கு  
     அன்பருடன் இருந்த நாளில்        6.1.471
  

2370     திருமருகல் நகரின் கண் எழுந்து அருளித்  
     திங்களுடன் செங்கண் பாம்பு 	

 மருவு நெடும் சடைமவுலி மாணிக்க வண்ணார்  
     கழல் வணங்கிப் போற்றி     	

 உருகிய அன்புறு காதல் உள் அலைப்பத்  
     தெள்ளும் இசையுடனே கூடப் 	

 பெருகு தமிழ்த் தொடை சாத்தி அங்கு இருந்தார்  
     பெரும் புகலிப் பிள்ளையார்தாம்	        6.1.472
  

2371   அந் நாளில் ஒரு வணிகன் பதிகன் ஆகி  
     அணைவான் ஓர் கன்னியையும் உடன் கொண்டு 	

 பொன்னார் மேருச் சிலையார் கோயில் மாடு  
     புறத்தில் ஒரு மடத்து இரவு துயிலும் போது 	

 மினார் வெள் எயிற்று அரவு கவ்வுதலும் கிளர்ந்த 
      விட வேகம் கடிது தலை மீக் கொண்டு ஏறத் 	

 தன் ஆவி நீங்கும் அவன் தன்மை கண்டு சாயல்  
     இளம் கன்னி நிலை தளர்ந்து சோர்வான் 	        6.1.473
  

2372   வாள் அரவு தீண்டவும் தான் தீண்ட கில்லாள் 
      மறு மாற்றம் மற்று ஒருவர் கொடு பார் இன்றி 	

 ஆளரியேறு அனையானை அணுக வீழ்ந்தே அசைந்த 
      மலர்க்கொடி போல்வாள் அரற்றும் போது 	

 கோள் உருமும் புள் அரசும் அனையார் எல்லாக்  
     கொள்கையினாலும் தீர்க்கக் குறையாதாக 	

 நீள் இரவு புலர் காலை மாலை வாச நெறி குழலாள் 
      நெடிது அயர்ந்து புலம்புகின்றாள்	         6.1.474
  

2373   அன்னையையும் அத்தனையும் பிரிந்து நின்னை  
     அடைவாக உடன் போந்தேன் அரவால் வீடி 	

 என்னை உயிர் விட்டு அகன்றாய் யான் என் செய்கேன்  
     இவ்விடுக்கண் தீர்க்கின்றார் யாரும் இல்லை   	

 மன்னிய சீர் வணிகர் குல மணியே யானும் வாழேன் 
      என்று என்று அயர்வாள் மதியினாலே 	

 சென்னி இளம் பிறை அணிவார் கோயில் வாயில்  
     திசை நோக்கித் தொழுது அழுதாள் செயல் ஒன்று இல்லாள்         6.1.475
  

2374   அடியாராம் இமையவர் தம் கூட்டம் உய்ய  
     அலை கடல் வாய் நஞ்சு உண்ட அமுதே செங்கண்     	

 நெடியானும் நான்முகனும் காணாக் கோல நீலவிட  
     அரவு அணிந்த நிமலா வெந்து      	

 பொடியான காமன் உயிர் இரதி வேண்டப்  
     புரிந்து அளித்த புண்ணியனே பொங்கர் வாசக் 	

 கடியாரும் மலர்ச் சோலை மருங்கு சூழும் கவின்  
     மருகற் பெருமானே காவாய் என்றும் 	        6.1.476
  

2375   வந்து அடைந்த சிறு மறையோன் உயிர்  
     மேல் சீறி வரும் காலன் பெருங்கால வலயம் போலும்	

 செந்தறு கண் வெள் எயிற்றுக் கரிய கோலம்  
     சிதைந்து உருள உதைத்து அருளும் செய்யதாளா 	

 இந்த விடக் கொடு வேகம் நீங்குமாறும் யான்  
     இடுக்கண் குழி நின்றும் ஏறு மாறும்     	

 அந்தி மதிக் குழவி வளர் செய்ய வேணி அணி  
     மருகற் பெருமானே அருளாய் என்றும் 	        6.1.477
  

2376   இத் தன்மை சிவன் அருளே சிந்தித்து ஏங்கும்  
     இளங்கொடி போல் நுடங்கும் இடை ஏழை ஏத்தும் 	

 அத் தன்மை ஓசை எழுந்து எங்கள் சண்பை 
      ஆண்டகையார் கும்பிட வந்து அணைகின்றார் தம் 	

 மெய்த் தன்மை விளங்கு திருச் செவியில் சார  
     மேவுதலும் திரு உள்ளக் கருணை மேல் மேல் 	

 வைத் தன்னம் என அயர்வாள் மாடு நீடு மா  
     தவத்தோர் சூழ எழுந்து அருளி வந்தார்            6.1.478
  

2377   சிரபுரத்து மறையவனார் சென்று நின்று  
     சிவபெருமான் அருள் போற்றிச் சிந்தை நைந்து 	

 பரிவுறுவாள் தனை நோக்கிப் பயப்படேல் நீ  
     பருவரலும் நும் பரிசும் பகர்வாய் என்னக்	

 கரமலர் உச்சியின் மேல் குவித்துக் கொண்டு 
      கண் அருவி சொரிந்து இழியக் காழி வேதப் 	

 புரவலனார் சேவடிக் கீழ் வீழ்ந்து தாங்கள்  
     போந்ததுவும் புகுந்ததுவும் புகலல் உற்றாள் 	        6.1.479
  

2378   வளம் பொழில் சூழ் வைப்பூர் கோன் தாமன்  
     எந்தை மருமகன் மற்று இவன் அவற்கு மகளிர்நல்ல 	

 இளம் பிடியார் ஓர் எழுவர் இவரில் மூத்தாள்  
     இவனுக்கு என்றே உரை செய்தே ஏதிலானுக்குக்	

 குளம் பெருகத் தனம் பெற்றுக் கொடுத்த  
     பின்னும் ஓர் ஒருவராக எனை ஒழிய ஈந்தான் 	

 தளர்ந்து அழியும் இவனுக்காத் தகவு செய்து  
     அங்கு அவரை மறைத்து இவன் தனையே சார்ந்துபோந்தேன்          6.1.480
  

2379   மற்று இவனும் வாள் அரவு தீண்ட மாண்டான்  
     மறி கடலில் கலம் கவிழ்த்தால் போல்நின்றேன் 	

 சுற்றத்தார் என வந்து தோன்றி என்பால் துயரம்  
     எலாம் நீங்க அருள் செய்தீர் என்னக் 	

 கற்றவர்கள் தொழுது ஏத்தும் காழி வேந்தர்  
     கருணையினால் காரிகையாள் தனக்கு நல்கப் 	

 பற்றியவாள் அரவு விடம் தீரு மாறு பணைமருகர்  
     பெருமானைப் பாடலுற்றார் 	    6.1.481
  

2380    சடையானை எவ்வுயிர்க்கும் தாயானானை  
     சங்கரனை சசி கண்ட மவுலியானை 	

 விடையானை வேதியனை வெண் நீற்றானை  
     விரவாதார் புரம் மூன்றும் எரியச் செற்ற 	

 படையானைப் பங்கயத்து மேவினானும் பாம்பு  
     அணையில் துயின்றானும் பரவும் கோலம் 	

 உடையானை உடையானே தகுமோ இந்த  
     ஒள்ளிழையார் உள் மெலிவு என்று எடுத்துப் பாட     6.1.482
  

2381    பொங்கு விடம் தீர்ந்து எழுந்து நின்றான்  
     சூழ்ந்த பொருவில் திருத் தொண்டர் குழாம் பொலிய ஆர்ப்ப 	

 அங்கையினை உச்சியின் மேல் குவித்துக்  
     கொண்டு அங்கு அருள் காழிப் பிள்ளையார் அடியில்வீழ்ந்த 	

 நங்கை அவள் தணை நயந்த நம்பியோடு  
     நானிலத்தில் இன்புற்று வாழும் வண்ணம்	

 மங்குல் தவழ் சோலை மலி புகலி வேந்தர்  
     மணம் புணரும் பெருவாழ்வு வகுத்து விட்டார் 	    6.1.483
  

2382    மற்றவர்க்கு விடை கொடுத்து அங்கு அமரும்  
     நாளில் மருகல் நகரினில் வந்து வலியபாசம்   	

 சொற்ற புகழ்ச் சிறுத் தொண்டர் வேண்ட மீண்டும்  
     செங்காட்டங் குடியில் எழுந்து அருள வேண்டிப்     	

 பற்றி எழும் காதல் மிக மேல் மேல் சென்று பரமனார்  
     திறத்து உன்னிப் பாங்கர் எங்கும் 	

 சுற்றும் அருந்தவரோடும் கோயில் எய்திச் சுடர் மழு  
     ஆண்டவர் பாதம் தொழுவான் புக்கார்     6.1.484
  

2383    புக்கு இறைஞ்சி எதிர் நின்று போற்றுகின்றார்  
     பொங்கு திரை நதிப்புனலும் பிறையும்சேர்ந்த  	

 செக்கர் முடிச் சடை மவுலி வெண்ணீற்றார் தம்  
     திருமேனி ஒரு பாகம் பசுமை ஆக     	

 மைக் குலவு கண்டத்தார் மருகர் கோயில் மன்னு  
     நிலை மனம் கொண்டு வணங்குவார் முன் 	

 கைக் கனலார் கணபதீச் சரத்தின் மேவும் காட்சி  
     கொடுத்து அருளுவான் காட்டக் கண்டார் 	    6.1.485
  

2384    மருகல் அமர்ந்து நிறைந்த கோலம் மல்கு  
     செங் காட்டங் குடியின் மன்னிப்      	

 பெருகு கணபதி ஈச்சரத்தார் பீடு உடைக்  
     கோலமே ஆகித் தோன்ற      	

 உருகிய காதலும் மீது பொங்க உலகர்  
     முன் கொள்ளும் உணர்வு நீட 	

 அருவி கண் வார் உறப் பாடலுற்றார்  
     அங்கமும் வேதமும் என்று எடுத்து  	    6.1.486
  

2385    கண்டு எதிர் போற்றி வினவிப் பாடிக்  
     கணபதி ஈச்சரம் காதலித்த	

 அண்டர் பிரானை வணங்கி வைகும்  
     அப்பதியில் சில நாள் போற்றித்     	

 தொண்டருடன் அருள் பெற்று மற்றத்  
     தொல்லைத் திருப்பதி எல்லை நீங்கிப்  	

 புண்டரிகத் தடம் சூழ் பழனப் பூம்  
     புகலூர் தொழப் போதுகின்றார்	    6.1.487
  

2386     சீரின் மலிந்த சிறப்பின் மேவும் சிறுத்  
     தொண்டர் நண்பருடன் செல்ல நல்ல   	

 வேரி நறும் தொங்கல் மற்றவரும் விடை  
     அருளப் பெற்று மீண்ட பின்பு     	

 நீரின் மலிந்த சடையர் மேவி நிகழும்  
     பதிகன் பல பணிந்து 	

 பாரின் மலிந்து நிறைந்த செல்வம் பயில்  
     புகலூர் நகர்ப் பாங்கு அணைந்தார்	    6.1.488
  

2387    திருப்புகலூர் திருத் தொண்டரோடும்  
     செம்மை முருகனார் மெய்ம் மகிழ்ந்த      	

 விருப்பொடு சென்று எதிர் கொள்ள வந்து  
     வேத முதல்வர் தம் கோயில் எய்திப்      	

 பொருப்பு உறழ் கோபுரத்து உட் புகுந்து  
     பூமலி முன்றில் புடை வலம் கொண்டு 	

 ஒருப் படு சிந்தையொடு உள் அணைந்தார்  
     ஓதாது ஞானம் எலாம் உணர்ந்தார்      6.1.489
  

2388     புக்கு எதிர் தாழ்ந்து விழுந்து எழுந்து  
     பூம் புகலூர் மன்னு புண்ணியரை  	

 நெக்கு உருகும் சிந்தை அன்பு பொங்க  
     நிறை மலர் கண்ணீர் அருவி செய்ய  	

 மிக்க தமிழ்த் தொடை மாலை சாத்தி  
     மேவிய ஏழ் இசை பாடிப் போந்து 	

 திக்கு நிறை சீர் முருகர் முன்பு செல்ல  
     அவர் மடம் சென்று புக்கார்          6.1.490
  

2389     ஆங்கு அவர் போற்றும் சிறப்பின் மேவி  
     அப் பதி தன்னில் அமரு நாளில்    	

 வாங்கு மலைச் சிலையார் மகிழ்ந்த வர்த்த  
     மானீச்சரம் தான் வணங்கி    	

 ஓங்கிய அன்பின் முருகனார் தம் உயர்  
     திருத்தொண்டு சிறப்பித்து ஓங்கும்   	

 பாங்கு உடை வண்தமிழ் பாடி நாளும் பரமர்  
     தம் பாதம் பணிந்து இருந்தார்  	     6.1.491
  

2390     மற்றத் திருப்பதி வைகு நாளில் வாக்கின்  
     பெரு விறல் மன்னனார் தாம்      	

 புற்றிடம் கொண்டாரை வந்து இறைஞ்சிப்  
     பொன் மதில் ஆரூர் புகழ்ந்து போற்றிச் 	

 சிறு இடைப் பொன் தொடிப் பாங்கர்  
     தங்கும் திருப்புகலூர் தொழச் சிந்தை செய்து 	

 கொற்றவனார் அருள் பெற்ற தொண்டர்  
     குழாத்துடன் அவ்வூர் குறுக வந்தார்         6.1.492
  

2391    நாவுக்கு அரசர் எழுந்து அருளும்  
     நல்ல திருவார்த்தை கேட்ட போதே  	

 சேவில் திகழ்ந்தவர் மைந்தர் ஆன திருஞான 
      சம்பந்தர் சிந்தை அன்பு     	

 மேவுற்ற காதல் மிகப் பெருக விரைந்து எதிர்  
     கொள்ள மெய் அன்பர் ஓடும்	

 பூவில் பொலி பொய்கை சூழ் புகலூர் புறம்பு  
     அணை எல்லை கடந்து போந்தார்	     6.1.493
  

2392     அங்கணர் ஆரூர் வணங்கிப் போந்த  
     அரசும் எதிர் வந்து அணைய வாசப் 	

 பொங்கு புனல்தண் புகலி வந்த பூசுரர்  
     சிங்கமும் பொற்பின் எய்தித்      	

 தங்களின் அன்பின் முறைமை யாலே 
      தாழ்ந்து வணங்கித் தனித் தனியே     	

 மங்கலம் ஆகிய நல் வரவின் வாய்மை 
      வினவி மகிழும் போது  	     6.1.494
  

2393      மெய்த்திரு ஞான சம்பந்தர் வாக்கின் 
      வேந்தரை விருப்பினாலே    	

 அப்பரை இங்கு அணையப் பெறும் பேர்  
     அருள் உடையோம் அந்தனர் ஆரூர்      	

 எப்பரிசால் தொழுது உய்ந்தது என்று  
     வினவிட ஈறில் பெரும் தவத்தோர்   	

 செப்பிய வண் தமிழ் மாலையாலே திருவாதிரை 
      நிகழ் செல்வம் சொன்னார்	     6.1.495
  

2394    அரசர் அருளிச் செய்த வாய்மை  
     அப்பொழுதே அருள் ஞானம் உண்ட    	

 சிரபுர வேந்தரும் சிந்தையின் கண்  
     தென் திருவாரூர் வணங்குதற்கு	

 விரவிய காதலில் சென்று போற்றி மீண்டும்  
     வந்து உம்முடன் மேவுவன் என்று 	

 உரவு கடல் கல் மிதப்பின் வந்தார்க்கு உரைத்து  
     உடன்பாடு கொண்டு ஒல்லை போந்தார் 	     6.1.496
  

2395    சொல் பெரு வேந்தரும் தோணி மூதூர்  
     தோன்றல் பின் காதல் தொடத் தாமும் 	

 பொன் புகலூர் தொழச் சென்று அணைந்தார் 
      புகலிப் பிரானும் புரிந்த சிந்தை  	

 விற்குடி வீரட்டம் சென்று மேவி விடையவர்  
     பாதம் பணிந்து போற்றிப்   	

 பற்பல ஆயிரம் தொண்டரோடும் பாடலன்  
     நான் மறைப் பாடிப் போந்தார்        6.1.497
  

2396    துணர் இணர்ச் சோலையும் சாலி  
     வேலித் துறை நீர்ப் பழனமும் சூழ் கரும்பின்   	

 மண மலி கானமும் ஞானமும் உண்டார்  
     மருங்கு உற நோக்கி மகிழ்ந்து அருளி 	

 அணைபவர் அள்ளல் கழனி ஆரூர் அடைவோம்  
     என மொழிந்து அன்பு பொங்கப்  	

 புணர் இசைச் செந்தமிழ் கொண்டு போற்றிப்  
     பொன் மதில் ஆரூர்ப் புறத்து அணைந்தார்	      6.1.498
  

2397     வான் உயர் செங்கதிர் மண்டலத்து  
     மருங்கு அணையும் கொடி மன்னும் ஆரூர்	

 தான் ஒரு பொன் உலகு என்னத் தோன்றும்  
     தயங்கு ஒளி முன் கண்டு சண்பை வந்த	

 பால் நிற நீற்றர் பருக்கையானைப் பதிகத்  
     தமிழ் இசைபாடி ஆடித்      	

 தேனொடு வண்டுமுரலும் சோலைத் 
      திருப்பதி மற்று அதன் எல்லை சேர்ந்தார்       6.1.499
  

2398     பொங்கிய சிந்தை விருப்பின் வெள்ளம்  
     பொழிந்து புவிமேல் பொலிவது என்ன 	

 எங்கும் குளிர் ஒளி வீசு முத்தின் இலங்கு  
     சிவிகை இழிந்தருளிச்  	

 செங்கை நிறை மலர் கொண்டு தூவித்  
     திரு இருக் குறள் பாடி ஏத்தித்     	

 தங்கள் பிரான் அருள் ஆளும் ஆரூர்  
     தனைப் பணிவு உற்றார் தமிழ் விரகர்   	     6.1.500




2399

  படியில் ஞானம் உண்டு அருளிய பிள்ளையைப் பணிதற்கு   	

 அடியர் சென்று எதிர் கொள எழுந்து அருளும் அஞ்ஞான்று	

 வடி கொள் சூலத்தர் மன்னிய பொன்மதில் ஆரூர்க்   	

 கடி கொள் பேரணிப் பொலிவையார் முடிவுறக் காண்பார்          6.1.501
  

2400    நான மான் மத நளிர் பெரும் சேற்று இடை நறும் பொன் 	

 தூ நறுந்துகள் சொரிதலில் சுடர் ஒளிப் படலை    	

 யான வீதிகள் அடி வலித்து அவை கரைந்தலைய    	

 வான மாரியில் பொழிந்தது மலர் மது மாரி    	    6.1.502
  

2401    ஆடல் நீடுவ துகில் கொடி அணி குழல் கொடிகள்     	

 தோடு சூழ்வன சுரும்பொடு தமனியத் தசும்பு 	

 காடு கொண்டன கதலி தோரணம் நிரைக் கமுகு    	

 மாட மாளிகை மண்டபங்களின் மருங்கு எல்லாம்      6.1.503
  

2402   மாலை சூழ் புறம் கடைகளின் மணி நிரை விளக்கின்   	

 கோல நீள் சுடர் ஒளியுடன் கோத்து இடை தூக்கும்  	

 நீல மா மணி நிழல் பொர நிறம்புகர் படுக்கும்  	

 பால வாயின பவன வேதிகை மலர்ப் பந்தர்      	    6.1.504
  

2403   தழை மலர்த்தடம் சாலைகள் தெற்கள் சதுக்கம் 	

 குழை முகத்தவர் ஆட அரங்கு இமையவர் குழாமும்     	

 விழை சிறப்பின வியல் இடம் யாவையும் மிடைந்து 	

 மழை முழக்கு என இயம்பின மங்கல இயங்கள்      6.1.505
  

2404    விரவு பேர் அணி வேறு வேறு இன்னன விளங்கும்  	

 பிரசமென்மலர் சோலை சூழ் பெரும் திருவாரூர்    	

 அரசு அளிப்பவர் அருளினால் அடியவர் குழுவும்      	

 புரிசனங்களும் புறத்து அணைந்து எதிர் கொள்ளும் பொழுது         6.1.506
  

2405   வந்து இறைஞ்சும் மெய்த் தொண்டர் தம் குழாத்து எதிர் வணங்கிச்    	

 சந்த முத்தமிழ் விரகராம் சண்பையர் தலைவர்     	

 அந்தமாய் உலகு ஆதியாம் பதிகம் அங்கு எடுத்தே   	

 எந்தை தான் எனை என்று கொள்ளும் கொல் என்று இசைத்தார்        6.1.507
  

2406    ஆன அத்திரு பதிகம் முன் பாடிவந்து அணையும்	

 ஞான வித்தகர் மெய்த்தவர் சூழ அந் நகரார்      	

 தூ நறும் சுண்ண மலர் பொரி தூஉய்த் தொழுது ஏத்த  	

 வான நாயகர் கோயில் வாயிலின் மருங்கு அணைந்தார்      6.1.508
  

2407   மன்னு தோரண வாயில் முன் வணங்கி உள் புகுவார்      	

 தன் உள் எவ்வகைப் பெருமையும் தாங்கிய தகைத்தாம் 	

 பன் நெடும் சுடர்ப் படலையின் பரப்பினைப் பார்த்துச்	

 சென்னி தாழ்ந்து தேவ ஆசிரியன் தொழுது எழுந்தார்    6.1.509
  

2408   . மாடு சூழ் திரு மாளிகை வலம் கொண்டு வணங்கிக்     	

 கூடு காதலில் கோபுரம் பணிந்து கை குவித்துத்    	

 தேடு மால் அயர்க்கு அரியராய்ச் செழுமணிப் புற்றில்	

 நீடு வாழ் முன்பு நிலமுறப் பல முறை பணிந்தார்   	    6.1.510
  

2409   பணிந்து வீழ்ந்தனர் பதைத்தனர் பரவிய புளகம்  	

 அணிந்த மேனியோடு ஆடினர் பாடினர் அறிவில்    	

 துணிந்த மெய்ப் பொருள் ஆனவர் தமைக் கண்டு துதிப்பார்      	

 தணிந்த சிந்தையின் விரைந்து எழு வேட்கையில் தாழ்ந்தார்       6.1.511
  

2410   செஞ் சொல் வண் தமிழ்த் திருப்பதிகத்து இசை எடுத்து  	

 நஞ்சு போனகம் ஆக்கிய நம்பர் முன் பாடி	

 மஞ்சு சூழ் திரு மாளிகை வாயிலின் புறம் போந்து 	

 அஞ்சு எழுத்தின் மெய் உணர்ந்தவர் திருமடத்து அணைந்தார்      6.1.512
  

2411  அங்கு அணைந்து அமர்ந்து அருளுவார் அரன் நெறி அமர்ந்த  	

 செங்கண் ஏற்றவர் சேவடி வணங்கி முன் திளைத்துப்   	

 பொங்கு பேர் ஒளிப் புற்று இடம் கொண்டவர் புனிதப்	

 பங்கயப் பதம் தொழுது காலம் தொறும் பணிந்தார்      6.1.513
  

2412  புற்றிடம் கொளும் புனிதரைப் போற்றி இசை பெருக   	

 பற்றும் அன்பொடு பணிந்து இசைப் பதிகங்கள் பாடி  	

 நல்தவத் திருத்தொண்டர்கள் ஒடு நலம் சிறப்ப     	

 மற்ற வண்பதி தன் இடை வைகும் அந் நாளில்        6.1.514
  

2413   மல்லல் நீடிய வலி வலம் கோளிலி முதலாத்	

 தொல்லை நான் மறை முதல்வர் தம் பதி பல தொழுதே  	

 எல்லை இல் திருப்பதிகங்களால் பணிந்து ஏத்தி    	

 அல்லல் தீர்ப்பவர் மீண்டும் ஆரூர் தொழ அணைந்தார்     6.1.515
  

2414   ஊறு காதலில் ஒளி வளர் புற்றிடம் கொண்ட	

 ஆறு உலாவிய சடை முடி ஐயரைப் பணிந்து	

 நீறு வாழ் என நிகழ் திருத் தொண்டர் களோடும்  	

 ஈறிலாத் திரு ஞான சம்பந்தர் அங்கு இருந்தார்        6.1.516
  

2415  அங்கு நன்மையில் வைகும் அந்நாள் சில அகல 	

 நங்கள் தம் திரு நாவினுக்கு அரசரை நயந்து      	

 பொங்கு சீர்ப் புகலூர் தொழ அருளினால் போவார் 	

 தங்கும் அப்பதிப் புறம்பணை சார்ந்து அருள் செய்வார்     6.1.517
  

2416  புவன ஆரூரினில் புறம் போந்து  
     அதனையே நோக்கி நின்றே      	

 அவம் இலா நெஞ்சமே அஞ்சல் நீ  
     உய்யும் ஆறு அறிதி அன்றே   	

 சிவனது ஆரூர் தொழாய் நீ மறவாது  
     என்று செங்கை கூப்பி    	

 பவனமாய்ச் சோடையாய் எனும்  
     திருப்பதிகம் முன் பாடினாரே   	    6.1.518
  

2417   காழியார் வாழ வந்து அருள் செயும்  
     கவுணியப் பிள்ளையார் தாம்   	

 ஆழியான் அறிஒணா அண்ணல்  
     ஆரூர் பணிந்து அரிது செல்வார்    	

 பாழி மால் யானையின் உரி புணைந்தார்  
     பனையூர் பணிந்து    	

 வாழி மாமறை இசைப் பதிகமும் பாடி  
     அப் பதியினில் வைகி 	    6.1.519
  

2418  அங்கு நின்று அரிது எழுந்து அருளுவார் அகில காரணமும் ஆனார்     	

 தங்கு நல் பதிகளும் பிற பணிந்து அருளி வண் தமிழ் புனைந்தே 	

 எங்கும் மெய்த்தவர் குழாம் எதிர் கொளத் தொழுது எழுந்து அருளி வந்தார்  	

 பொங்கு தண் பாசடைப் பங்கயப் புனல் வயல் புகலூர் சார          6.1.520
  

2419   நாவினுக்கு அரசரும் நம்பி சீர் முருகரும் மற்று நாமச்  	

 சேவுகைத்தவர் திருத் தொண்டர் ஆனவர்கள் முன் சென்று சீதப்   	

 பூவினில் பொலி புனல் புகலியார் போதகத்து எதிர் பணிந்தே	

 மேவ மற்று அவருடன் கூடவே விமலர் கோயிலை அடைந்தார்          6.1.521
  

2420   தேவர் தம் தலைவனார் கோயில் புக்கு  
     அனைவரும் சீர் நிலத்து உற வணங்கி   	

 பாவரும் தமிழ் இசைப் பதிகமும் பாடி முன்  
     பரவுவார் புறம்பு அணைந்தே    	

 தாவில் சீர் முருகனார் திருமனைக்கு எய்தி  
     அத் தனி முதல் தொண்டர் தாமே  	

 யாவையும் குறை அறுத்து இட அமர்ந்து  
     அருளுவார் இனிதின் அங்கு உறையும் நாளில்       6.1.522
  

2421  நீல நக்க அடிகளும் நிகழ் சிறுத்  
     தொண்டரும் உடன் அணைந்து எய்தும் நீர்மைச்	

 சீலம் மெய்த்தவர்களும் கூடவே கும்பிடும்  
     செய்கை நேர் நின்று வாய்மை    	

 சாலமிக்கு உயர் திருத் தொண்டின்  
     உண்மை திறம் தன்னையே தெளிய நாடிக் 	

 காலம் உய்த்தவர்களோடு அளவளாவிக்  
     கலந்து அருளினார் காழி நாடார்   	      6.1.523
  

2422  கும்பிடும் கொள்கையில் குறி கலந்து  
     இசை எனும் பதிக முன் ஆன பாடல்      	

 தம் பெரும் தலைமையால் நிலைமை சால்  
     பதிய தன் பெருமை சால்புற விளம்பி      	

 உம்பரும் பரவுதற்கு உரிய சொல்  
     பிள்ளையார் உள்ளம் மெய்க் காதல் கூர   	

 நம்பர் தம் பதிகள் ஆயின ஏனைப் பலவும்  
     முன் நண்ணியே தொழ நயந்தார்  	      6.1.524
  

2423  புள்ளல் அம்பு தண்புனல் புகலூர்  
     உறை புனிதனார் அருள் பெற்றுப்      	

 பிள்ளையார் உடன் நாவினுக்கு  
     அரசரும் பிற பதி தொழச் செல்வார்     	

 வள்ளலார் சிறுத் தொண்டரும் நீல 
      நக்கரும் வளம் பதிக்கு ஏக  	

 உள்ளம் அன்புறும் முருகர் அங்கு 
      ஒழியவும் உடன்பட இசைவித்தார்        6.1.525
  

2424  கண்ணகன் புகல் ஊரினைத் தொழுது  
     போம் பொழுதினில் கடல் காழி 	

 அண்ணலார் திரு நாவினுக்கு அரசர் தம்  
     அருகு விட்டு அகலாதே  	

 வண்ண நித்திலச் சிவிகையும் பின் வர  
     வழிகொள உறும் காலை	

 எண்ணில் சீர்த்திரு நாவினுக்கு அரசரும் 
      மற்று அவர்க்கு இசைக்கின்றார்          6.1.526
  

2425   நாயனார் உமக்கு அளித்து அருள்  
     செய்த இந் நலம் கிளர் ஒளி முத்தின்      	

 தூய யானத்தின் மிசை எழுந்து அருளுவீர்  
     என்றலும் சுடர்த் திங்கள்	

 மேய வேணியர் அருளும் இவ்வாறு எனில்  
     விரும்பு தொண்டர்களோடும்  	

 போய தெங்குநீர் அங்கு யான் பின் வரப்  
     போவது என் அருள் செய்தார்          6.1.527
  

2426  என்று பிள்ளையார் மொழிந்து அருள் செய்திட  
     இரும் தவத்து இறையோரும்      	

 நன்று நீர் அருள் செய்ததே செய்வன் என்று  
     அருள் செய்து நயப்பு உற்ற      	

 அன்றை நாள் முதல் உடன் செல்லும் நாள்  
     எலாம் அவ் இயல்பினில் செல்வார்  	

 சென்று முன் உறத் திருவம்பர் அணைந்தனர்  
     செய்தவக் குழாத்தோடும்	      6.1.528
  

2427      சண்பை மன்னரும் தம்பிரான் அருள்  
     வழி நிற்பது தலைச் செல்வார்   	

 பண்பு மேம் படு பனிக்கதிர் நித்திலச் 
     சிவிகையில் பணிந்து ஏறி     	

 வண் பெரும் புகல் ஊரினைக் கடந்து  
     போய் வரும் பரிசனத்தோடும்	

 திண் பெரும் தவர் அணைந்தது எங்கு  
     என்று போய்த் திருவம்பர் நகர் புக்கார்       6.1.529
  

2428   அம்பர்மா நகர் அணைந்து மா  
     காளத்தில் அண்ணலார் அமர்கின்ற     	

 செம் பொன் மாமதில் கோயிலை வலம் கொண்டு  
     திருமுன்பு பணிந்து ஏத்தி 	

 வம்புலாம் மலர் தூவி முன் பரவியே வண்  
     தமிழ் இசை மாலை   	

 உம்பர் வாழ நஞ்சு உண்டவர் தமைப்  
     பணிந்து உருகும் அன்பொடு தாழ்ந்தார்         6.1.530
  

2429   தாழ்ந்து நாவினுக்கு அரசுடன்  
     தம்பிரான் கோயில் முன்புறம் எய்திச் 	

 சூழ்ந்த தொண்டரோடு அப்பதி  
     அமர்பவர் சுரநதி முடிமீது     	

 வீழ்ந்த வேணியர் தமைப் பெரும் காலங்கள் 
      விரும்பினால் கும்பிட்டு      	

 வாழ்ந்து இருந்தனர் காழியர் வாழ  
     வந்து அருளிய மறை வேந்தர் 	     6.1.531
  

2430  பொருவு இலாத சொல் புல்கு பொன்  
     நிறம் முதல் பதிகங்களால் போற்றித்    	

 திருவின் ஆர்ந்த கோச் செங்கணான்  
     அந்நகர் செய்த கோயிலைச் சேர்ந்து  	

 மருவு வாய்மை வண் தமிழ் மாலை  
     அவ்வளவனைச் சிறப்பித்துப்   	

 பெருகு காதலில் பணிந்து முன் பரவினார்  
     பேணிய உணர்வோடும்      6.1.532
  

2431   இன்ன வாறு சொல் மாலைகளால்  
     துதித்து இறைஞ்சி அங்கு அமர் நாளில்  	

 கன்னி மா மதில் திருக்கடவூர் தொழக் 
      காதல் செய்து அருளிப்போய்     	

 மன்னு கோயில்கள் பிறபதி வணங்கியே  
     வாக்கின் மன்னவ ரோடும்  	

 அந்நெடும்பதி அணை உறக் அயலரோடு  
     அடியவர் எதிர்கொண்டார் 	     6.1.533
  

2432  மற்ற வண் பதி அணைந்து வீர  
     அட்டத்து மழவிடையார் கோயில்    	

 சுற்று மாளிகை வலம் கொண்டு காலனை  
     உதைத்து உருட்டிய செய்ய 	

 பொன் சிலம்பு அணி தாமரை வணங்கிமுன்  
     போற்றி உய்ந்து எதிர் நின்று  	

 பற்று அறுப்பவர் சடை உடையான்  
     எனும் பதிக இன் இசை பாடி   	     6.1.534
  

2433  பரவி ஏத்தி அங்கு அரிதினில்  
     போந்து பார் பரவு சீர் அரசோடு	

 விரவு நண்பு உடை குங்கிலிய பெருங்  
     கலயர் தம் மனை மேவிக் 	

 கரை இல் காதல் மற்று அவர் அமைத்து  
     அருளிய விருந்து இனிது அமர்ந்து    	

 சிரபுரத்தவர் திரு மயானமும் பணிந்து  
     இருந்தனர் சிறப்பு எய்தி	     6.1.535
  

2434  சிறப்பு உடைத் திருப்பதி அதன்  
     இடைச் சில நாள் அமர்ந்து அருளோடும்      	

 விறல் பெரும் கரி உரித்தவர் கோயில்கள்  
     தொழச் செல்வார் 	

 மறைப் பெரும் திருக் கலயரும் உடன்பட 
      வணங்கிய மகிழ்வோடும் 	

 அறப் பெரும் பயன் அனைய அத் தொண்டரோடு  
     அணைந்தனர் திருவாக்கூர்          6.1.535
  

2435  தக்க அந்தணர் மேவும் அப் பதியினில் 
     தான் தோன்றி மாடத்துச்   	

 செக்கர் வார் சடை அண்ணலைப்  
     பணிந்து இசைச் செந்தமிழ் தொடைபாடி    	

 மிக்க கோயில்கள் பிறவுடன் தொழுது  
     போய் மீச்சூர் பணிந்து ஏத்திப்   	

 பக்கம் பாரிடம் பரவ நின்று ஆடுவார்  
     பாம்புரம் நகர் சேர்ந்தார்  	     6.1.537
  

2436  பாம்புரத் துறை பரமரைப் பணிந்து  
     நல் பதிக இன் இசை பாடி     	

 வாம்புனல் சடை முடியினார் மகிழ்  
     இடம் மற்றும் உள்ளன போற்றிக்  	

 காம்பினில் திகழ் கரும்பொடு செம்  
     நெலின் கழனி அம்பணை நீங்கித்   	

 தேம் பொழில் திரு வீழி நன் மிழலையின்  
     மருங்கு உறச் செல்கிறார்        6.1.538
  

2437   அப்பொழுதின் ஆண்ட அரசை எதிர் கொண்ட  	

 மெய்ப் பெருமை அந்தணர்கள் வெங்குரு வாழ் வேந்தனார்	

 பிற்பட வந்து எய்தும் பெரும் பேறு கேட்டு உவப்பார் 	

 எப் பரிசினால் வந்து அணைந்து அங்கு எதிர் கொண்டார்           6.1.539
  

2438  நிறை குடம் தூபம் தீபம் நீட நிரைத்து ஏந்தி      	

 நறை மலர் பொன் சுண்ணம் நறும் பொரியும் தூவி   	

 மறை ஒலி போய் வான் அளப்ப மா முரசம் ஆர்ப்ப  	

 இறைவர் திரு மைந்தர் தமை எதிர் கொள் வரவேற்றார்           6.1.540
  

2439  வந்து திரு வீழி மிழலை மறை வல்ல     	

 அந்தணர்கள் போற்றி இசைப்பத் தாமும் மணி முத்தின்	

 சந்த மணிச் சிவிகை நின்று இழிந்து தாழ்ந்து அருளி  	

 உய்ந்த மறையோர் உடன் அணைந்து அங்கு உள் புகுவார்           6.1.541
  

2440  அப்போது அரையார் விரிகோவண ஆடை    	

 ஒப்பு ஓதரும் பதிகத்து ஓங்கும் இசைபாடி 	

 மெய்ப் போதப் போது அமர்ந்தார் தம் கோயில் மேவினார்   	

 கைப் போது சென்னியின் மேல் கொண்டு கவுணியர்            6.1.542
  

2441  நாவின் தனி மன்னர் தாமும் உடன் நண்ண    	

 மேவிய விண் இழிந்த கோயில் வலம் கொள்வார்  	

 பூவியலும் உந்தியான் போற்றப் புவிக் கிழிந்த   	

 தேவியலும் மெய் கண்டு சிந்தை வியப்பு எய்தினார்           6.1.543
  

 2442   வலம் கொண்டு புக்கு எதிரே வந்து வர நதியின்      	

 சலம் கொண்ட வேணித் தனி முதலைத் தாழ்ந்து     	

 நிலம் கொண்ட மேனியராய் நீடு பெரும் காதல்   	

 புலம் கொண்ட சிந்தையினால் பொங்கி இசை மீப்பொழிந்தார்          6.1.544
  

2443  போற்றிச் சடையார் புனல் உடையான் என்று எடுத்து     	

 சாற்றிப் பதிகத் தமிழ் மாலை சந்த இசை      	

 ஆற்ற மிகப் பாடி ஆனந்த வெள்ளத்தில்  	

 நீற்றழகர் சேவடிக் கீழ் நின்று அலைந்து நீடினார்           6.1.545
  

2444  நீடிய பேரன்பு உருகி உள்ளலைப்ப நேர் நின்று  	

 பாடி எதிர் ஆடிப் பரவிப் பணிந்து எழுந்தே      	

 ஆடிய சேவடிகள் ஆர்வம் உற உட்கொண்டு  	

 மாடுயர் கோயில் புறத்து அரிது வந்து அணைந்தார்  	          6.1.546
  

2445   வந்து அணைந்து வாழ்ந்து மதில்புறத்து ஓர் மா மடத்துச்   	

 செம் தமிழ்ச் சொல் வேந்தரும் செய்தவரும் சேர்ந்து அருளச்    	

 சந்த மணிக் கோபுரத்துச் சார்ந்த வடபால் சண்பை  	

 அந்தணர் சூளா மணியார் அங்கு ஓர் மடத்து அமர்ந்தார்	          6.1.547
  

2446   அங்கண் அமர்வார் அரனார் அடி இணைக் கீழ்த் 	

 தங்கிய காதலினால் காலங்கள் தப்பாமே	

 பொங்கு புகழ் வாகீசரும் கூடப் போற்றி இசைத்தே 	

 எங்கும் இடர் தீர்ப்பார் இன்புற்று உறைகின்றார்            6.1.548
  

2447    ஓங்கு புனல் பேணு பெருந்துறையும் உள்ளிட்ட  	

 பாங்கர் திலதைப் பதிமுற்றமும் பணிந்து 	

 வீங்கு ஒலி நீர் வீழி மழலையினில் மீண்டும் அணைந்து     	

 ஆங்கு இனிது கும்பிட்டு அமர்ந்து ஒழுகும் நாளில்    	          6.1.549
  

2448   சேண் உயர் மாடப் புகலி உள்ளார் 
      திரு ஞான சம்பந்தப் பிள்ளையாரைக்      	

 காணும் விருப்பில் பெருகும் ஆசை கைம் 
      மிகு காதல் கரை இகப்பப் 	

 பூணும் மனத்தொடு தோணி மேவும்  
     பொருவிடை யார் மலர்ப் பாதம் போற்றி	

 வேணு புரத்தை அகன்று போந்து வீழி  
     மிழலையில் வந்து அணைந்தார்              6.1.550




2449

 ஊழி முடிவில் உயர்ந்த வெள்ளத்து  
     ஓங்கிய காழி உயர் பதியில்  	

 வாழி மறையவர் தாங்கள் எல்லாம் வந்து  
     மருங்கு அணைந்தார்கள் என்ன      	

 வீழி மிழலையின் வேதியர்கள் கேட்டு மெய்  
     ஞானம் உண்டாரை முன்னா    	

 ஏழ் இசை சூழ்மறை எய்த ஓதி எதிர் கொள் 
      முறைமையில் கொண்டு புக்கார்           6.1.551
  

2450    சண்பைத் திருமறையோர்கள் எல்லாம்  
     தம் பிரானாரைப் பணிந்து போந்து      	

 நண்பில் பெருகிய காதல் கூர்ந்து  
     ஞான சம்பந்தர் மடத்தில் எய்திப்      	

 பண்பில் பெருகும் கழுமலத்தார் பிள்ளையார்  
     பாதம் பணிந்து பூண்டே  	

 எண் பெற்ற தோணிபுரத்தில் எம்மோடு  
     எழுந்து அருளப் பெற வேண்டும் என்றார்	      6.1.552
  

2451    என்று அவர் விண்ணப்பம் செய்த போதில் 
      ஈறு இல் சிவ ஞானப் பிள்ளை யாரும் 	

 நன்று இது சாலவும் தோணி மேவும் நாதர்  
     கழல் இணை நாம் இறைஞ்ச      	

 இன்று கழித்து மிழலை மேவும் இறைவர்  
     அருள் பெற்று போவது என்றே      	

 அன்று புகலி அருமறையோர்க்கு அருள் 
      செய்து அவர்க்கு முகம் அளித்தார்           6.1.553
  

2452    மேற்பட்ட அந்தணர் சண்பை மேவும்  
     வேதியர்க்கு ஆய விருந்து அளிப்ப 	

 பால் பட்ட சிந்தையராய் மகிழ்ந்து  
     பரம் பொருள் ஆனார் தமைப் பரவும்   	

 சீர் பட்ட எல்லை இனிது செல்லத் திருத்  
     தோணி மேவிய செல்வர் தாமே 	

 கார் பட்ட வண்கைக் கவுணியர்க்கு கனவிடை  
     முன் நின்று அருள் செய்கின்றார் 	      6.1.554
  

2453     தோணியில் நாம் அங்கு இருந்த  
     வண்ணம் தூமறை வீழி மிழலை தன்னுள் 	

 சேண் உயர் விண்ணினின்று இழிந்த  
     இந்தச் சீர் கொள் விமானத்துக் காட்டுகின்றோம்	

 பேணும் படியால் அறிதி என்று பெயர்ந்து  
     அருள் செய்யப் பெரும் தவங்கள்    	

 வேணு புரத்தவர் செய்ய வந்தார் விரவும்  
     புளகத் தொடும் உணர்ந்தார்      	      6.1.555
  

2454     அறி உற்ற சிந்தையராய் எழுந்தே  
     அதிசயித்து உச்சிமேல் அங்கை கூப்பி     	

 வெறி உற்ற கொன்றையினார் மகிழ்ந்த விண்  
     இழி கோயிலில் சென்று புக்கு  	

 மறி உற்ற கையரைத் தோணி மேல் முன்  
     வணங்கும்படி அங்குக் கண்டு வாழ்ந்து  	

 குறியில் பெருகும் திருப்பதிகம் குலவிய  
     கொள்கையில் பாடுகின்றார்    	      6.1.556
  

 2455     மைம் மரு பூங்குழல் என்று எடுத்து  
     மாறில் பெரும் திருத்தோணி தன் மேல்     	

 கொம்மை முலையினாள் கூட நீடு  
     கோலம் குலாவு மிழலை தன்னுள்	

 செம்மை தரு விண் இழிந்த கோயில் 
      திகழ்ந்தபடி இது என் கொல் என்று   	

 மெய்ம்மை விளங்கும் திருப்பதிகம் பாடி  
     மகிழ்ந்தனர் வேதவாயர்	      6.1.557
  

2456    செஞ்சொல் மலர்ந்த திருப்பதிகம்  
     பாடி திருக் கடைக் காப்புச் சாத்தி      	

 அஞ்சலி கூப்பி விழுந்து எழுவார்  
     ஆனந்த வெள்ளம் அலைப்பப் போந்து      	

 மஞ்சிவர் சோலைப் புகலி மேவும் மா 
      மறையோர் தமை நோக்கி வாய்மை 	

 நெஞ்சில் நிறைந்த குறிப்பில் வந்த நீர்மை  
     திறத்தை அருள் செய்கின்றார்	      6.1.558
  

2457     பிரம புரத்தில் அமர்ந்த முக்கண்  
     பெரிய பிரான் பெருமாட்டி யோடும்  	

 விரவிய தானங்கள் எங்கும் சென்று விரும்பிய  
     கோலம் பணிந்து போற்றி  	

 வருவது மேல் கொண்ட காதல் கண்டு  
     அங்கு அமர்ந்த வகை இங்கு அளித்தது என்று 	

 தெரிய உரைத் தருள் செய்து நீங்கள் 
     சிரபுர மாநகர் செல்லும் என்றார்         6.1.559
  

2458     என்று கவுணியப் பிள்ளையார் தாம்  
     இயம்பப் பணிந்தருள் ஏற்றுக் கொண்டே      	

 ஒன்றிய காதலின் உள்ளம் அம் கண்  
     ஒழிய ஒருவாறு அகன்று போந்து  	

 மன்றுள் நடம் புரிந்தார் மகிழ்ந்த தானம்  
     பலவும் வணங்கிச் சென்று  	

 நின்ற புகழ்த் தோணி நீடுவாரைப் பணியும்  
     நியதியராய் உறைந்தார்    	      6.1.560
  

2459     சிரபுரத்து அந்தணர் சென்ற பின்னைத்  
     திருவீழி மேவிய செல்வர் பாதம்     	

 பரவுதல் செய்து பணிந்து நாளும் பண்பின் 
      வழாத் திருத் தொண்டர் சூழ     	

 உரவுத் தமிழ்த் தொடை மாலை சாத்தி  
     ஓங்கிய நாவுக்கு அரசரோடும்    	

 விரவிப் பெருகிய நண்பு கூர மேவி  
     இனிது அங்கு உறையும் நாளில்      6.1.561
  

2460    மண்ணின் மிசை வான் பொய்த்து நதிகள்  
     தப்பி மன் உயிர்கள் கண் சாம்பி உணவு மாறி 	

 விண்ணவர்க்கும் சிறப்பில் வரும் பூசை  
     ஆற்ற மிக்க பெரும் பசி உலகில் விரவக் கண்டு 	

 பண் அமரும் மொழி உமையாள் முலையின்  
     ஞானப் பால் அறா வாயருடன் அரசும் பார் மேல்	

 கண் நுதலான் திருநீற்றுச் சார் வினோர்க்கும்  
     கவலை வருமோ என்று கருத்தில் கொண்டார் 6.1.562
  

2461     வானாகி நிலனாகி அனலுமாகி மாருதமாய்  
     இரு சுடராய் நீரும் ஆகி  	

 ஊனாகி உயிராகி உணர்வுமாகி உலகங்கள்  
     அனைத்தும் ஆய் உலகுக்கு அப்பால் 	

 ஆனாத வடிவாகி நின்றார் செய்ய அடி  
     பரவி அன்று இரவு துயிலும் போது  	

 கான் ஆடு கங்காளர் மிழலை மூதூர் காதலித்தார்  
     கனவில் அணைந்து அருளிச் செய்வார்  6.1.563
  

2462     உலகியல்பு நிகழ்ச்சியால் அணைந்த தீய  
     உறுபசி நோய் உமை அடையாது எனினும் உம்பால் 	

 நிலவு சிவ நெறி சார்ந்தோர் தம்மை வாட்டம் 
      நீங்குதற்கு நித்தம் ஓர் ஓர் காசு நீடும்      	

 இலகு மணிப் பீடத்துக் குணக்கும் மேற்கும்  
     உமக்கு இந்தக் காலம் தீர்ந்தால்  	

 அலகில் புகழீர் தவிர்வ தாகும் என்றே அருள்  
     புரிந்தார் திருவீழி மிழலை ஐயர்   	 6.1.564
  

2463     தம்பிரான் அருள் புரிந்து கனவின்  
     நீங்கச் சண்பையர் இள ஏறு தாமும் உணர்ந்து	

 நம்பிரான் அருள் இருந்த வண்ணம் என்றே  
     நாவின் இசை அரசரொடும் கூட நண்ணி	

 வம்புலா மலர் இதழி வீழிநாதர் மணிக்  
     கோயில் வலம் செய்யப் புகுந்த வேலி     	

 அம்பிகா பதி அருளால் பிள்ளையார் தாம்  
     அபிமுகத்துப் பீடிகை மேல் காசு கண்டார்	 6.1.565
  

2464     காதலொடும் தொழுது எடுத்துக் கொண்டு நின்று  
     கை குவித்துப் பெரு மகிழ்ச்சி கலந்துபொங்க	

 நாதர் விரும்பு அடியார்கள் நாளும் நாளும் நல்  
     விருந்தாய் உண்பதற்கு வருக என்று      	

 தீது இல் பறை நிகழ்வித்துச் சென்ற தொண்டர்  
     திருவமுது கறி நெய்பால் தயிர் என்று இன்ன 	

 ஏதம் உறாது இனிது உண்ண ஊட்டி அங்கண்  
     இருதிறத்து பெரும் தவரும் இருந்த நாளில்      6.1.566
  

2465     நாவினுக்கு வேந்தர் திரு மடத்தில் தொண்டர்  
     நாட் கூறு திரு அமுது செய்யக் கண்டு 	

 சே உகைத்தார் அருள் பெற்ற பிள்ளையார் தம்  
     திருமடத்தில் அமுது ஆக்குவாரை நோக்கித் 	

 தீவினைக்கு நீர் என்றும் அடைவிலாதீர் திரு  
     அமுது காலத்தால் ஆக்கி இங்கு 	

 மேவு மிக்க அடியவருக்கு அளியா வண்ணம் 
     விளைந்தவாறு என் கொலோ விளம்பும் என்றார்  6.1.567
  

2466    திருமறையோர் தலைவர் தாம் அருளிச்  
     செய்யத் திருமடத்தில் அமுது அமைப்போர் செப்புவார்கள்      	

 ஒரு பரிசும் அறிந்திலோம் இதனை உம்மை உடையவர்  
     பால் பெறும் படிக்காசு ஒன்றும் கொண்டு 	

 கருதிய எல்லாம் கொள்ள வேண்டிச் சென்றால்  
     காசு தனை வாசி பட வேண்டும் என்பார் 	

 பெரு முனிவர் வாகீசர் பெற்ற காசு பேணியே  
     கொள்வர் இது பிற்பாடு என்றார்     	 6.1.568
  

2467    திரு ஞான சம்பந்தர் அதனைக் கேட்டுச்  
     சிந்திப்பார் சிவபெருமான் நமக்குத் தந்த	

 ஒரு காசு வாசிபட மற்றக் காசு நன்று ஆகி  
     வாசி படாது ஒழிவான் அந்தப்	

 பெரு வாய்மை திருநாவுக்கரசர் தொண்டால்  
     பெறும் காசாம் ஆதலினால் பெரியோன் தன்னை 	

 வருநாள்கள் தரும் காசு வாசி தீரப் பாடுவன்  
     என்று எண்ணியது மனதுள் கொண்டார் 	 6.1.569
  

2468    மற்றை நாள் தம்பிரான் கோயில் புக்கு  
     வாசி தீர்த்து அருளும் எனப் பதிகம் பாடிப்	

 பெற்றபடி நல் காசு கொண்டு மாந்தர் பெயர்ந்து  
     போய் ஆவண வீதியினில் காட்ட    	

 நல் தவத்தீர் இக் காசு சால நன்று வேண்டுவன  
     நாம் தருவோம் என்று நல்க  	

 அற்றை நாள் தொடங்கி நாள் கூறு தன்னில்  
     அடியவரை அமுது செய்வித்து ஆர்வம் மிக்கார்	 6.1.570
  

2469    அருவிலையில் பெரும் காசும் அவையே  
     ஆகி அமுது செய்யத் தொண்டர் அளவு இறந்துபொங்கி  	

 வரும் அவர்கள் எல்லார்க்கும் வந்தாருக்கும்  
     மகிழ்ந்து உண்ண இன் அடிசில் மாளாது ஆகத் 	

 திரு முடி மேல் திங்களொடு கங்கை சூடும் சிவ  
     பெருமான் அருள் செய்ய சிறப்பின் மிக்க 	

 பெருமை தரு சண்பை நகர் வேந்தர் நாவுக்கு  
     அரசர் இவர் பெரும் சோற்றுப் பிறங்கல் ஈந்தார் 		 6.1.571
  

2470     அவனி மிசை மழை பொழிய உணவு மல்க்¢  
     அனைத்து உயிரும் துயர் நீங்கி அருளினாலே 	

 புவனம் எலாம் பொலிவு எய்தும் காலம் எய்த  
     புரி சடையார் கழல் பலநாள் போற்றி வைகிப் 2	

 தவ முனிவர் சொல் வேந்தரோடும் கூடத் தம்பிரான்  
     அருள் பெற்றுத் தலத்தின் மீது    	

 சிவன் மகிழும் தானங்கள் வணங்கப் போவார் 
      தென் திருவாஞ்சிய மூதூர் சென்று சேர்ந்தார்	 6.1.572
  

2471     நீடு திரு வாஞ்சியத்தில் அமர்ந்த முக்கண்  
     நீல மிடற்று அருமணியை வணங்கிப் போற்றிப் 	

 பாடொலி நீர்த் தலையாலம்காடு மாடு பரமர் 
     பெருவேளூரும் பணிந்து பாடி 	

 நாடு புகழ்த் தனிச் சாத்தங் குடியில் நண்ணி  
     நம்பர் திருக்கர் வீரம் நயந்து பாடித்   	

 தேடு மறைக்கு அரியார் தம் விளமர் போற்றித்  
     திருவாரூர் தொழ நினைந்து சென்று புக்கார் 6.1.573
  

2472    நம்பர் மகிழ் திருவாரூர் வணங்கிப் போந்து  
     நலம் கொள் திருக் காறாயில் நண்ணி ஏத்திப்	

 பைம் புனல் மென் பணைத்தேவூர் அணைந்து போற்றிப் 
      பரமர் திருநெல்லிக்காப் பணிந்து பாடி 	

 உம்பர் பிரான் கைச்சினமும் பரவித் தெங்கூர் ஓங்கு  
     புகழ்த் திருக் கொள்ளிக்காடும் போற்றி 	

 செம் பொன் மதில் கோட்டூரும் வணங்கி ஏத்தித்  
     திரு மலி வெண் துறை தொழுவான் சென்று சேர்ந்தார்      6.1.574
  

2473    மற்றவ்வூர் தொழுது ஏத்தி மகிழ்ந்து பாடி மால்  
     அயனுக்கு அரிய பிரான் மருவும் தானம் 	

 பற் பலவும் சென்று பணிந்து ஏத்திப் பாடிப் பரவும்  
     திருத்தொண்டர் குழாம் பாங்கின் எய்தக்      	

 கற்றவர் வாழ் தண்தலை நீள் நெறி உள்ளிட்ட 
      கனக மதில் திருக் களரும் கருதார் வேள்வி      	

 செற்றவர் சேர் பதி பிறவும் சென்று போற்றித் 
      திருமறைக் காட்டு அதன் மருங்கு சேர்ந்தார் அன்றே 6.1.575
  

2474    கார மண் வெஞ்சுரம் அருளால் கடந்தார் தாமும்  
     கடல் காழி கவுணியர் தம் தலைவர் தாமும்	

 சேர எழுந்து அருளிய அப் பேறு கேட்டுத் திறை  
     மறைக் காட்டு அகன்பதியோர் சிறப்பில் பொங்கி	

 ஊர் அடைய அலங்கரித்து விழவு கொள்ள உயர்  
     கமுகு கதலி நிறை குடம் தீபங்கள்    	

 வார் முரசம் மங்கள் நாள் தங்கள் மல்க எதிர்  
     கொள்ள அடியாருடன் மகிழ்ந்து வந்தார்  	 6.1.576
  

2475     முன் அணைந்த திருநாவுக்கு அரசர் தம்மை 
      முறைமையால் எதிர் கொண்டு களிப்பின் மூழ்கிப்  	

 பின் அணைய எழுந்து அருளும் பிள்ளையார் 
      தம் பெருகிய பொன் காளத்தின் ஓசை கேட்டுச் 	

 சென்னி மிசை கரம் குவித்து முன்பு சென்று  
     சேண் நிலத்து வணங்குதலும் திருந்து சண்பை  	

 மன்னவரும் மணிமுத்தின் சிவிகை நின்று  
     வந்து இழிந்து வணங்கி மகிழ்ந்து உடன் போந்தார்      6.1.577
  

2476     சொல் அரசர் உடன் கூடப் பிள்ளையாரும்  
     தூமணி நீர் மறைக் காட்டுத் தொல்லை மூதூர் 	

 மல்கு திரு மறுகின் கண் புகுந்த போது மாதவர்கள்  
     மறையவர்கள் மற்றும் உள்ளோர்     	

 எல்லை இல்லா வகை அர என்று எடுத்த ஓசை  
     இரு விசும்பும் திசை எட்டும் நிறைந்து பொங்கி     	

 ஒல் ஒலி நீர் வேலை ஒலி அடக்கி விண்மேல் 
      உம்பர் நாட்டு அப்புறத்தும் உற்றது அன்றே 6.1.578
  

2477     அடியவரும் பதியவரும் மருங்கு போற்ற  
     அணி மறுகின் உடன் எய்தி அருகு சூழ்ந்த 	

 கொடி நுடங்கு செழும் திரு மாளிகையின் 
      முன்னர்க் கோபுரத்தைத் தாழ்ந்து இறைஞ்சிக்குறுகிப் புக்கு 	

 முடிவில் இமையவர் முனிவர் நெருங்கும்  
     தெய்வ முன்றில் வலம் கொண்டு நேர் சென்று முன்னாள் 	

 படியின் மறை அருச்சித்துக் காப்பு செய்த 
      பைம் பொன் மணித் திருவாயில் பாங்கு வந்தார்       6.1.579
  

2478     அரு மறைகள் திருக் காப்புச் செய்து 
     வைத்த அக்கதவம் திறந்திட அம் மறைகள் ஓதும் 	

 பெருகிய அன்பு உடை அடியார் அணைந்து  
     நீக்கப் பெருமையினால் அன்று முதலாகப் பின்னை	

 ஒரு புடை ஓர் வாயில் அமைத்து ஒழுகும்  
     தன்மை உள்ளபடி கேட்டு அருளி உயர்ந்த சண்பைத் 	

 திருமறையோர் தலைவர் வியப்பு எய்தி  
     நின்று திருநாவுக்கு அரசருக்குச் செப்புகின்றார் 6.1.580
  

2479      அப்பரே வேத வனத்து ஐயர் தம்மை  
     அபிமுகத்துத் திருவாயில் திறந்து புக்கே  	

 எப்பரிசும் நாம் இறைஞ்ச வேண்டும் நீரே  
     இவ்வாயில் திருக்காப்பு நீங்கு மாறு      	

 மெய்ப் பொருள் வண் தமிழ் பாடி அருளும்  
     என்ன விளங்கு மொழி வேந்தர் அது மேற்கொண்டு என்னை 	

 இப்பரிசு நீர் அருளிச் செய்தீர் ஆகில் இது  
     செய்வேன் எனப் பதிகம் எடுத்துப் பாட  6.1.581
  

2480    பாடிய அப் பதிகப் பாட்டு ஆன பத்தும்  
     பாடல் நிரம்பிய பின்னும் பைம் பொன் வாயில் 	

 சேடு உயர் பொன் கதவு திருக் காப்பு நீங்காச்  
     செய்கையினால் வாகீசர் சிந்தை நொந்து     	

 நீடு திருக் கடைக் காப்பில் அரிது வேண்டி  
     நின்று எடுக்கத் திருக்காப்பு நீக்கம் காட்ட	

 ஆடிய சேவடியார் தம் அடியார் விண்ணோர்  
     ஆர்ப்பு எழுந்த அகிலாண்டம் அனைத்தும் மூழ்க  	6.1.582
  

2481    மற்றது கண்ட போதே வாக்கின் மன்னவரை நோக்கிப் 	

 பொற்புறு புகலி மன்னர் போற்றிட அவரும் போற்றி	

 அற்பது நிலையினார்கள் அணி திரு மறைக்காடு ஆளும்	

 கொற்றவர் கோயில் வாயில் நேர்வழி குறுகிப் புக்கார்     6.1.583
  

 2482    கோயில் உட்புகுவார் உச்சி குவித்த செங்கைகளோடும்  	

 தாயினும் இனிய தங்கள் தம்பிரானாரைக் கண்டார்  	

 பாயும் நீர் அருவி கண்கள் தூங்கிடப் படியின் மீது 	

 மேயின மெய்யர் ஆகி விதிர்புற்று விரைவின் வீழ்ந்தார்   6.1.584
  

2483    அன்பினுக்கு அளவு காணார் ஆனந்த வெள்ளம் மூழ்கி      	

 என்பு நெக்கு உருக நோக்கி இறைஞ்சி நேர் விழுந்து நம்பர்   	

 முன்பு நிற்பதுவும் ஆற்றார் மொழி தடுமாற ஏத்தி  	

 மின்புரை சடையார் தம்மைப் பதிகங்கள் விளம்பிப் போந்தார் 6.1.585
  

2484     புறம்பு வந்து அணைந்த போது புகலி காவலரை நோக்கி 	

 நிறம் கிளர் மணிக் கபாடம் நீக்கமும் அடைப்பும் நிற்கத்    	

 திறிந்தவாறு அடைக்கப்பாடி அருளும் நீர் என்றார் தீய      	

 மறம் புரி அமணர் செய்த வஞ்சனை கடக்க வல்லார்  6.1.586
  

2485    அன்று அரசு அருளிச் செய்ய அருமறைப் பிள்ளையாரும்    	

 வென்றி வெள் விடையார் தம்மை விருப்பினால் சதுரம் என்னும்  	

 இன் தமிழ்ப் பதிகப் பாடல் இசைத்திட இரண்டு பாலும் 	

 நின்ற அக் கதவு காப்பு நிரம்பிட அடைத்தது அன்றே	6.1.587
  

2486    அடைத்திடக் கண்டு சண்பை ஆண்டகை யாரும் அஞ்சொல்    	

 தொடைத் தமிழாளி யாரும் தொழுது எழத் தொண்டர் ஆர்த்தார் 	

 புடைப்பு ஒழிந்து இழிந்தது எங்கும் பூ மழை புகலி வேந்தர்    	

 நடைத் தமிழ்ப் பதிக மாலை நிரம்பிட நவின்று போற்றி   6.1.588
  

2487    அத்திரு வாயில் தன்னில் அற்றை நாள் தொடங்கி நேரே	

 மெய்த்திரு மறைகள் போல மேதினி புக்குப் போற்ற	

 வைத்து எதிர் வழக்கம் செய்த வரம்பு இலாப் பெருமையோரை   	

 கைத்தலம் குவித்துத் தாழ்ந்து வாழ்ந்தது கடல் சூழ் வையம்      6.1.589
  

2488    அருமறை ஆன எல்லாம் அகல் இரு விசும்பில் ஆர்த்துப்    	

 பெருமையின் முழங்கப் பஞ்ச நாதமும் பிறங்கி ஓங்க 	

 இரு பெரும் தகையோர் தாமும் எதிர் எதிர் இறைஞ்சிப் போந்து	

 திரு மடங்களின் முன் புக்கார் செழும்பதி விழவு கொள்ள     	6.1.590
  

2489     வேதங்கள் எண்ணில் கோடி மிடைந்து செய் பணியை மிக்க	

 ஏதங்கள் நம்பால் நீப்பார் இருவரும் செய்து வைத்தார்	

 நாதம் கொள் வடிவாய் நின்ற நதி பொதி சடையார் செய்ய  	

 பாதங்கள் போற்றும் மேலோர் பெருமையார் பகரும் நீரார்    6.1.591
  

2490    திருமறை நம்பர் தாம் முன்பு அருள் செய்த அதனைச் செப்பும் 	

 ஒருமையில் நின்ற தொண்டர் தம்பிரானார் பால் ஒக்க 	

 வரும் அருள் செய்கை தாமே வகுத்திட வல்லோர் என்றால்      	

 பெரு மறையுடன் மெய்த் தொண்டர்க்கு இடையீடு பெரிதாம் அன்றே	6.1.592
  

2491    இவ்வகை திருமறைக் காட்டு இறையவர் அருளை உன்னி    	

 மெய் வகை தெரிந்த வாக்கின் வேந்தர் தாம் துயிலும் போதில்	

 மை வளர் கண்டர் சைவ வேடத்தால் வந்து வாய்மூர்   	

 அவ்விடை இருத்தும் அங்கோ வா என்று அங்கு அருளிப் போக  6.1.593
  

2492    . கண்ட அப்போதே கைகள் குவித்து உடன் கடிது செல்வார்  	

 மண்டிய காதலோடு மருவுவார் போன்றும் காணார்    	

 எண்திசை நோக்குவாருக்கு எய்துவார் போல எய்தா  	

 அண்டர் தம்பிரானார் தம் பின் போயினார் ஆர்வத் தோடும்   6.1.594
  

2493     அங்கு அவர் ஏகச் சண்பை ஆண்டகையாரும் அப்பர்	

 எங்கு உற்றது என்று கேட்ப எய்தினார் திருவாய்மூரில்	

 பொங்கிய காதலால் என்று உரைத்திடப் போன தன்மை  	

 சங்கை உற்று என்கொல் என்று தாமும் அங்கு அணையப் போந்தார்  6.1.595
  

2494     அந்நிலை அணைந்த போதில் அம்பிகை உடனே கூட     	

 மன்னிய ஆடல் காட்டத் தளர் இளவள ரும் பாடிச்    	

 சென்னியால் வணங்கி வாய்மூர் அரசொடும் சென்று புக்கு அங்கு   	

 இன் இயல்பு உற முன் கூடி இருவரும் போற்றி செய்தார்6.1.596
  

 2495     நீடு சீர்த் திருவாய் மூரில் நிலவிய சிவனார் தம்மைப் 	

 பாடு சொல் பதிகம் தன்னால் பரவி அப் பதியில் வைகிக்   	

 கூடு மெய் அன்பு பொங்க இருவரும் கூடி மீண்டு      	

 தேடு மா மறைகள் கண்டார் திரு மறைக்காடு சேர்ந்தார்     6.1.597
  

2496     சண்பை நாடு உடைய பிள்ளை தமிழ் மொழித் தலைவரோடு  	

 மண் பயில் சீர்த்திச் செல்வ மா மறைக் காட்டு வைகிக்     	

 கண் பயில் நெற்றியார் தம் கழல் இணை பணிந்து போற்றிப்   	

 பண் பயில் பதிகம் பாடிப் பரவி அங்கு இருந்தார் அன்றே     6.1.598
  

2497    இவ் வகை இவர்கள் அங்கண் இருந்தனர் ஆக இப்பால்      	

 செய் வகை இடையே தப்பும் தென்னவன் பாண்டி நாட்டு 	

 மெய் வகை நெறியில் நில்லா வினை அமண் சமயம் மிக்குக்   	

 கை வகை முறைமைத் தன்மை கழிய முன் கலங்கும் காலை	    6.1.599
  

2498     தென்னவன் தானும் முன் செய் தீவினைப் பயத்தினாலே   	

 அந் நெறிச் சார்வு தன்னை அறம் என நினைந்து நிற்ப  	

 மன்னிய சைவ வாய்மை வைதிக வழக்கம் ஆகும்     	

 நன் நெறி திரிந்து மாறி நவை நெறி நடந்தது அன்றே    6.1.600




2499

பூழியர் தமிழ் நாட்டு உள்ள பொருவில் சீர்ப் பதிகள் எல்லாம்   	

 பாழியும் அருகர் மேவும் பள்ளிகள் பலவும் ஆகிச்   	

 சூழ் இருள் குழுக்கள் போலத் தொடை மயில் பீலி யோடு     	

 மூழி நீர் கையில் பற்றி அமணரே ஆகி மொய்ப்ப   	  6.1.601
  

2500       பறிமயிர்த் தலையும் பாயும் பீலியும் தடுக்கும் மேனிச்   	

 செறியும் உக் குடையும் ஆகித் திரிபவர் எங்கும் ஆகி 	

 அறியும் அச் சமய நூலின் அளவினில் அடங்கிச் சைவ   	

 நெறியினில் சித்தம் செல்லா நிலைமையில் நிகழும் காலை     6.1.602
  

2501     வரிச் சிலைத் தென்னவன் தான் உய்வதற்கு வளவர் கோமான் 	

 திரு உயிர்த்து அருளும் செல்வப் பாண்டிமா தேவியாரும் 	

 குரை கழல் அமைச்சனாராங் குலச் சிறையாரும் என்னும்  	

 இருவர் தம் பாங்கும் அன்றிச் சைவம் அங்கு எய்தாதாக  	  6.1.603
  

2502     ஆங்கு அவர் தாங்கள் அம் கண் அரும் பெறல் தமிழ் நாடு உற்ற       	

 தீங்கினுக்கு அளவு தேற்றாச் சிந்தையில் பரிவு கொண்டே      	

 ஓங்கிய சைவ வாய்மை ஒழுக்கத்தில் நின்ற தன்மை    	

 பூங்கழல் செழியன் முன்பு புலப்படா வகை கொண்டு உய்த்தார்       6.1.604
  

2503     இந் நெறி ஒழுகு கின்றார் ஏழ் உலகு உய்ய வந்த        	

 மன்னிய புகலி வேந்தர் வைதிக வாய்மைச் சைவச்    	

 செந்நெறி விளக்கு கின்றார் திரு மறைக்காடு சேர்ந்த        	

 நல்நிலை கன்னி நாட்டு நல்வினைப் பயத்தால் கேட்டார்          6.1.605
  

2504     கேட்ட அப்பொழுதே சிந்தை கிளர்ந்து எழு மகிழ்ச்சி பொங்க      	

 நாள் பொழுது அலர்ந்த செந்தாமரை நகை முகத்தர் ஆகி        	

 வாள் படை அமைச்சனார் உம் மங்கையர்க்கு அரசியாரும் 	

 சேட் படு புலத்தார் ஏனும் சென்று அடி பணிந்தார் ஒத்தார்         6.1.606
  

2505     காதலால் மிக்கோர் தாங்கள் கை தொழும் கருத்தினாலே  	

 போது அவிழ் சோலை வேலிப் புகலி காவலனார் செய்ய       	

 பாதங்கள் பணிமின் என்று பரிசன மாக்கள் தன்மை    	

 மா தவம் சுருதி செய்த மா மறைக் காட்டில் விட்டார்   6.1.607
  

2506     ஆங்கு அவர் விட முன் போந்த அறிவு உடைமாந்தர் அம் கண்        	

 நீங்கி வண்தமிழ் நாட்டு எல்லை பின் பட நெறியின் ஏகி     	

 ஞாங்கர் நீர் நாடும் காடும் நதிகளும் கடந்து வந்து   	

 தேன் கமழ் கை தை நெய்தல் திருமறைக் காடு சேர்ந்தார்      6.1.608
  

2507     திருமறைக்காடு நண்ணிச் சிரபுர நகரில் வந்த 	

 அருமறைப் பிள்ளையார் தாம் அமர்ந்து இனிது அருளும் செல்வ      	

 பெருமடத்து அணைய வந்து பெருகிய விருப்பில் தாங்கள் 	

 வரு முறைத் தன்மை எல்லாம் வாயில் காவலர்க்குச் சொன்னார்      6.1.609
  

2508     மற்றவர் சென்று புக்கு வளவர் கோன் மகளார் தென்னர்     	

 கொற்றவன் தேவி யாரும் குலச்சிறையாரும் ஏவப்     	

 பொற்கழல் பணிய வந்தோம் எனச் சிலர் புறத்து வந்து 	

 சொற்றனர் என்று போற்றித் தொழுது விண்ணப்பம் செய்தார்      6.1.610
  

2509     புகலி காவலர் தாம் கேட்டுப் பொருவிலா அருள் முன் கூர  	

 அகம் மலர்ந்து அவர்கள் தம்மை அழையும் என்று அருளிச் செய்ய     	

 நகை முகச் செவ்வி நோக்கி நல்தவ மாந்தர் கூவத்   	

 தகவு உடை மாந்தர் புக்குத் தலையினால் வணங்கி நின்றார்        6.1.611
  

2510     நின்றவர் தம்மை நோக்கி நிகரில் சீர்ச் சண்பை மன்னர் 	

 மன்றல் அங்குழலியாராம் மானியார் தமக்கும் மானக்   	

 குன்று என நின்ற மெய்ம்மை குலச் சிறையார் தமக்கும்  	

 நன்று தான் வினவக் கூறி நல் பதம் போற்றுவார்கள்   	   6.1.611
  

2511     கன்னி நாடு அமணர் தம்பால் கட்டு அழிந்து இழிந்து தங்கள்        	

 மன்னனும் அவர்கள் மாயத்து அழுந்த மா தேவியாரும்    	

 கொன்னவில் அயில் வேல் வென்றிச் குலச் சிறையாரும் கூடி      	

 இந்நிலை புகலி வேந்தர்க்கு இயம்பும் என்று இறைஞ்சி விட்டார்      6.1.613
  

2512     என்று அவர்கள் விண்ணப்பம் செய்த பின்னர் 
   ஏறு உயர்த்த சிவபெருமான் தொண்டர்எல்லாம்      	

 நன்று நமை ஆள் உடைய நாதன் பாதம்  
   நண்ணாத எண்ணில் அமண் குண்டர் தம்மை   	

 வென்று அருளி வேதநூல் நெறியே ஆக்கி  
   வெண்ணீறு வேந்தனையும் இடுவித்து அங்கு        	

 நின்ற செயல் சிவனடியார் செயலே ஆக  
   நினைந்து அருள வேண்டும் என நின்று போற்ற    6.1.614
  

2513     மற்று அவர்கட்கு அருள் புரிந்து  
   பிள்ளையாரும் வாகீச முனிவருடன் கூடச் சென்று	

 பெற்றம் உயர்த்தவர் பாதம் பணிந்து போந்து  
   பெரிய திருக் கோபுரத்துள் இருந்து தென் நாடு	

 உற்ற செயல் பாண்டிமா தேவியாரும் உரிமை  
   அமைச்சரும் உரைத்து விட்ட வார்த்தை      	

 சொற்ற தனி மன்னவருக்குப் புகலி மன்னர்  
   சொல்லி எழுந்து அருளுதற்குத் துணிந்தபோது       6.1.615
  

2514     அரசர் அருளிச் செய்கிறார் பிள்ளாய் அந்த  
   அமண் கையர் வஞ்சனைக்கு ஓர் அவதி இல்லை	

 உரை செய்வது உளது உறு கோள் தானும் தீய  
   எழுந்து அருள உடன்படுவது ஒண்ணாது என்ன     	

 பரசுவது நம் பெருமான் கழல்கள் என்றால்  
   பழுது அணையாது எனப் பகர்ந்து பரமர் செய்ய    	

 விரை செய் மலர்த்தாள் போற்றி புகலி வேந்தர்  
   வேய் உறு தோளியை எடுத்து விளம்பினாரே        6.1.616
  

2515     சிரபுரத்துப் பிள்ளையார் அருளிச் செய்த  
   திருப்பதிகம் கேட்டு அதன் பின் திருந்து நாவுக்கு  	

 அரசும் அதற்கு உடன்பாடு செய்து தாமும் அவர்  
   முன்னே எழுந்து அருள அமைந்த போது       	

 புரம் எரித்தார் திருமகனார் அப்பர் இந்தப் புனல்  
   நாட்டில் எழுந்து அருளி இருப்பீர் என்று 	

 கரகமலம் குவித்து இறைஞ்சித் தவிர்ப்ப வாக்கின்  
   காவலரும் தொழுது அரிதாம் கருத்தில் நேர்ந்தார்    6.1.617
  

2516     வேதம் வளர்க்கவும் சைவம் விளக்குதற்கும்  
   வேதவனத்து அருமணியை மீண்டும் புக்குப்   	

 பாதம் உறப் பணிந்து எழுந்து பாடிப் போற்றிப்  
   பரசி அருள் பெற்று விடை கொண்டு போந்து	

 மா தவத்து வாகீசர் மாறாத வண்ணம் வணங்கி  
   அருள் செய்து விடை கொடுத்து மன்னும்     	

 காதலினால் அருமை உறக் கலந்து நீங்கிக்  
   கதிர்ச் சிவிகை மருங்கு அணைந்தார் காழி நாதர்	   6.1.618
  

2517     திருநாவுக் கரசரும் அங்கு இருந்தார்  
   இப்பால் திருஞான சம்பந்தர் செழுநீர் முத்தின்        	

 பெருநாமச் சிவிகையின் மீது ஏறி பெற்றம் உயர்த்தவர்  
   தாள் சென்னியின் மேல் பேணும் உள்ளத்து   	

 ஒரு நாமத்து அஞ்சு எழுத்தும் ஓதி வெண்ணீற்று  
   ஒளி விளங்கும் திருமேனி தொழுதார் நெஞ்சில்	

 வருநாமத்து அன்பு உருகும் கடலாம் என்ன மாதவர்  
   ஆர்ப்பு ஒலி வையம் நிறைந்தது அன்றே	   6.1.619
  

2518     பொங்கி எழும் திருத்தொண்டர்  
   போற்று எடுப்பார் நால் திசையும்	

 மங்கல தூரியம் தழங்க மறை முழங்க  
   மழை முழங்கும்	

 சங்க படகம் பேரி தாரை  
   காளம் தாளம்	

 எங்கும் எழுந்து எதிர் இயம்ப இரு  
   விசும்பு கொடி தூர்ப்ப	   6.1.620
  

2519      மலர் மாரி பொழிந்து இழிய மங்கல வாழ்த்து இனிது இசைப்ப      	

 அலர் வாசப் புனல் குடங்கள் அணி விளக்குத் தூபம் உடன் 	

 நிலை நீடு தோரணங்கள் நிரைத்து அடியார் எதிர் கொள்ளக்    	

 கலை மாலை மதிச் சடையார் இடம் பலவும் கை தொழுவார்       6.1.621
  

2520     தெண் திரை சூழ் கடல் கானல் திரு அகத்தியன் பள்ளி    	

 அண்டர் பிரான் கழல் வணங்கி அருந்தமிழ் மா மறை பாடிக்      	

 கொண்டல் பயில் மணல் கோடு சூழ் கோடிக் குழகர் தமைத்       	

 தொண்டருடன் தொழுது அணைந்தார் தோணிபுரத் தோன்றலார்     6.1.622
  

2521     கண் ஆர்ந்த திரு நுதலார் மகிழ்ந்த கடிக்குளம் இறைஞ்சி   	

 எண் ஆர்ந்த திரு இடும்பா வனம் ஏத்தி எழுந்து அருளி  	

 மண் ஆர்ந்த பதி பிறவும் மகிழ் தரும் அன்பால் வணங்கிப்       	

 பண் ஆர்ந்த தமிழ் பாடிப் பரவியே செல்கின்றார்      6.1.623
  

2522    திரு உசாத் தானத்துத் தேவர் பிரான் கழல் பணிந்து     	

 மருவிய செந்தமிழ்ப் பதிகமால் போற்றும் படி பாடி  	

 இரு வினையும் பற்று அறுப்பார் எண் இறந்த தொண்டருடன் 	

 பெருகு விருப்பினர் ஆகிப் பிற பதியும் பணிந்து அருள்வார்       6.1.624
  

2523    கருங்கழி வேலைப் பாலைக் கழி நெய்தல் கடந்து அருளித்  	

 திருந்திய சீர் புனல் நாட்டுத் தென் மேல் பால் திசை நோக்கி 	

 மருங்கு மிடை தடஞ் சாலி மாடு செறி குலத்தெங்கு   	

 நெருங்கி வளர் கமுகு உடுத்த நிறை மருத வழிச் சென்றார்        6.1.625
  

2524    சங்கங்கள் வயல் எங்கும் சாலி கழைக் கரும்பு எங்கும்      	

 கொங்கு எங்கும் நிறை கமலக் குளிர் வாசத் தடம் எங்கும்       	

 அங்கு அங்கே உழவர் குழாம் ஆர்க்கின்ற ஒலி எங்கும்   	

 எங்கும் எங்கும் மலர்ப் படுகர் இவை கழிய எழுந்து அருளி      6.1.626
  

2525    தடம் எங்கும் புனல் குடையும் தையலார் தொய்யில் நிறம்   	

 இடம் எங்கும் அந்தணர்கள் ஓதும் இடையாக நிலை      	

 மடம் எங்கும் தொண்டர் குழாம் மனை எங்கும் புனைவதுவை 	

 நடம் எங்கும் ஒலி ஓவா நல் பதிகள் அவை கடந்து      6.1.627
  

2526     நீர் நாடு கடந்து அருளி நெடும் புறவில் குறும்புதல்கள்    	

 கார் நாடு முகை முல்லைக் கடி நாறு நிலம் கடந்து    	

 போர் நாடும் சிலை மறவர் புன் புலவை பிடை போக்கிச்      	

 சீர் நாடும் தென் பாண்டி நல் நாடு சென்று அணைவார்    6.1.628
  

2527    மன்றல் மலர் பிறங்கல் மருங்கு எறிந்து வரும் நதிகள் பல  	

 சென்று அணைந்து கடந்து ஏறித் திரி மருப்பின் கலை புணர்மான்   	

 கன்று தெறித்தன உகைக்கும் கான அதர் கடந்து அணைந்தார்       	

 கொன்றை நறும் சடை முடியார் மகிழ்ந்த திருக்கொடும் குன்றம்      6.1.629
  

2528    கொடும் குன்றத்து இனிது அமர்ந்த கொழும்பவளச் செழுங் குன்றை       	

 அடும் குன்றம் உரித்தானை வணங்கி அரும் தமிழ் பாடி  	

 நெடும் குன்றும் படர் காணும் நிறை நாடும் கடந்து மதி 	

 தொடும் குன்ற மதில் மதுரைத் தொன் நகர் வந்து அணைகின்றார்    6.1.630
  

2529    இந்நிலை இவர் வந்து எய்த எண் பெரும் குன்றம் மேவும்     	

 அந்நிலை அமணர் தங்கள் கழிவு முன் சாற்றல் உற்றுப்   	

 பல்முறை வெருக் கொண்டு உள்ளம் பதைப்பத்தீக் கனாக்களோடும்    	

 துன் நிமித்தங்கள் அங்கு நிகழ்ந்தன சொல்லல் உற்றாம்   6.1.631
  

2530    பள்ளிகள் மேலும் மாடு பயில் அமண் பாழி மேலும்       	

 ஓள்ளிதழ் அசோகின் மேலும் உணவு செய் கவளம் கையில்        	

 கொள்ளு மண்டபங்கள் மேலும் கூகையோடு ஆந்தை தீய   	

 புள் இனம் ஆன தம்மில் பூசல் இட்டு அழிவு சாற்றும்      6.1.632
  

2531    பீலியும் தடுக்கும் பாயும் பிடித்தகை வழுவி வீழக்      	

 கால்களும் தடுமாறும் ஆடிக் கண்களும் இடமே ஆடி       	

 மேல் வரும் அழிவுக்கு ஆக வேறு காரணமும் காணார்    	

 மால் உழந்து அறிவு கெட்டு மயங்கினர் அமணர் எல்லாம்   6.1.633
  

2532     கந்தியர் தம்மில் தாமே கனன்று எழு கலாங்கள் கொள்ள   	

 வந்தவாறு அமணர் தம்மில் மாறு கொண்டு ஊறு செய்ய   	

 முந்தைய உரையில் கொண்ட பொறை முதல் வைப்பும் விட்டுச்      	

 சிந்தையில் செற்றம் முன்னாத் தீக் குணம் தலை நின்றார்கள்     6.1.634
  

2533    இப்படி அமணர் வைகும் எப் பெயர்ப் பதியும் எய்தும்       	

 ஒப்பில் உற்பாதம் எல்லாம் ஒருவரின் ஒருவர் கூறி    	

 மெய்ப்படு தீக்கனாவும் வேறு வேறு ஆகக் கண்டு       	

 செப்புவான் புறத்து உளோரும் தென்னவன் மதுரை சேர்ந்தார்     6.1.635
  

2534    அந்நகர் தன்னில் வாழ்வார் புறம் நின்று அணைவார் கூடி    	

 மன்னவன் தனக்கும் கூறி மருண்ட உள்ளத்தர் ஆகித்      	

 துன்னிய அழுக்கு மெய்யில் தூசு இலார் பலரும் ஈண்டி    	

 இன்னன கனவு கண்டோம் என எடுத்து இயம்பல் உற்றார்     6.1.636
  

2535     சீர் மலி அசோகு தன் கீழ் இருந்த நம் தேவர் மேலே  	

 வேரொடு சாய்ந்து வீழக் கண்டனம் அதன் பின் ஆக    	

 ஏர் கொள் முக்குடையும் தாமும் எழுந்து கை நாற்றிப் போக      	

 ஊர் உளோர் ஓடிக் காணக் கண்டனம் என்று உரைப்பார்    6.1.637
  

2536     குண்டிகை தகர்த்துப் பாயும் பீறியோர் குரத்தி ஓடப்     	

 பண்டிதர் பாழி நின்றும் கழுதை மேல் படர்வார் தம்பின்        	

 ஒண்தொடி இயக்கி யாரும் உளை இட்டுப் புலம்பி ஓடக்  	

 கண்டனம் என்று சொன்னார் கையறு கவலை உற்றார்      6.1.638
  

2537      கான் இடை நட்டம் ஆடும் கண் நுதல் தொண்டர் எல்லாம்    	

 மீனவன் மதுரை தன்னில் விரவிடக் கண்டோம் என்பார் 	

 கோன் அவன் தானும் வெய்ய கொடும் தழல் முழுகக் கண்டோம்      	

 ஆனபின் எழவும் கண்டோம் அதிசயம் இதுவாம் என்பார்    6.1.639
  

2538    மழவிடை இளம் கன்று ஒன்று வந்து நம் கழகம் தன்னை     	

 உழறிடச் சிதறி ஓடி ஒருவரும் தடுக்க அஞ்சி       	

 விழ ஒரு புகலும் இன்றி மேதினி தன்னை விட்டு     	

 நிழல் இலா மரங்கள் ஏறி நின்றிடக் கண்டோம் என்பர்        6.1.640
  

2539    ஆவது என் பாவிகாள் இக் கனாத்திறம் அடிகள் மார்க்கு   	

 மேவிய தீங்கு தன்னை விளைப்பது திடமே என்று     	

 நோவுறு மனத்தர் ஆகி நுகர் பெரும் பதமும் கொள்ளார் 	

 யாவது செயல் என்று எண்ணி இடர் உழன்று அமுங்கினார்கள்       6.1.641
  

2540     அவ்வகை அவர்கள் எல்லாம் அந்நிலைமையர்கள் ஆகச்       	

 சைவ நன் மரபில் வந்த தட மயில் மட மென் சாயல்  	

 பை வளர் அரவேர் அல்குல் பாண்டி மா தேவியார்க்கும்  	

 மெய் வகை அமைச்சனார்க்கும் விளங்கும் நன் நிமித்தம் மேன் மேல்     6.1.642
  

2541   அளவு இலா மகிழ்ச்சி காட்டும் அரும் பெரும் நிமித்தம் எய்த       	

 உள மகிழ் உணரும் காலை உலகெலாம் உய்ய வந்த     	

 வளர் ஒளி ஞானம் உண்டார் வந்து அணைந்து அருளும் வார்த்தை      	

 கிளர் உறும் ஓகை கூறி வந்தவர் மொழியக் கேட்டார்     6.1.643
  

2542   அம்மொழி விளம்பினோர்க்கு வேண்டுவ அடைய நல்கி     	

 மெய்ம்மையில் விளங்கு காதல் விருப்புறு வெள்ளம் ஓங்கி        	

 தம்மையும் அறியா வண்ணம் கை மிக்குத் தழைத்துப் பொங்கி      	

 விம்மிய மகிழ்ச்சி கூர மேவிய சிறப்பின் மிக்கார்            6.1.644
  

2543   மங்கையர்க் கரசியார் பால் வந்து அடி வணங்கி நின்ற    	

 கொங்கு அலர் தெரியல் ஆராம் குலச்சிறை யாரை நோக்கி     	

 நங்கள் தம்பிரானாராய ஞான போனகர் முன்பு எய்தி  	

 இங்கு எழுந்து அருள உய்ந்தோம் என எர் கொள்ளும் என்றார்           6.1.645
  

2544   மன்றலங் குழலினாரை வணங்கப் போந்த அமைச்சனாரும்     	

 வென்றிவேல் அரசனுக்கும் உறுதியே என விரைந்து     	

 பொன் திகழ் மாட வீதி மதுரையின் புறத்துப் போகி        	

 இன் தமிழ் மறை தந்தாரை எதிர்கொள எய்தும் காலை     6.1.646
  

2545    அம்புய மலராள் போல்வார் ஆலவாய் அமர்ந்தார் தம்மைக்   	

 கும்பிட வேண்டும் என்று கொற்றவன் தனக்கும் கூறி     	

 தம் பரிசனங்கள் சூழத் தனித் தடையோடும் சென்று    	

 நம்பரை வணங்கித் தாமும் நல் வரவேற்று நின்றார்        6.1.647
  

2546   திரு நிலவு மணி முத்தின் சிவிகையின் மேல் சேவித்து  	

 வரு நிலவு தரு மதி போல் வளர் ஒளி வெண் குடை நிழற்றப்    	

 பெருகு ஒளிய திரு நீற்றுத் தொண்டர் குழாம் பெருகிவர       	

 அருள் பெருக வரும் ஞானத்து அமுது உண்டார் அணைகின்றார்          6.1.648
  

2547   துந்துபிகள் முதலாய தூரியங்கள் கிளராமே    	

 அந்தணராம் மாதவர்கள் ஆயிரம் மா மறை எடுப்ப     	

 வந்து எழும் மங்கல நாத மாதிரம் உட்பட முழங்கச்    	

 செந்தமிழ் மாருதம் எதிர் கொண்டு எம்மருங்கும் சேவிப்ப           6.1.649
  

2548    பண்ணிய வஞ்சனைத் தவத்தால் பஞ்சவன் நாட்டு இடைப் பரந்த 	

 எண்ணில் அமண் எனும் பாவ இருஞ்சேனை இரிந்து ஓட    	

 மண் உலகமே அன்றி வான் உலகம் செய்த பெரும்      	

 புண்ணியத்தின் படை எழுச்சி போல் எய்தும் பொலிவு எய்த         6.1.650
  

2549    துன்னும் முழு உடற்றுகளால் சூழும் உணர்வின் இற்றுகளால் 	

 அன்னெறியில் செறிந்து அடைந்த அமண் மாசு கழுவுதற்கு	

 மன்னி ஒளிர் வெண்மையினால் தூய்மையினால் வழுதியர் தம்     	

 கன்னி நாட்டு இடைக் கங்கை அணைந்தது எனும் கவின் காட்ட     	      6.1.651
  

2550    பானல் வயல் தமிழ் நாடு பழி நாடும்படி பரந்த       	

 மானம் இலா அமண் என்னும் வல் இருள் போய் மாய்வதனுக்கு       	

 ஆன பெருகு ஒளி பரப்பால் அண்டம் எலாம் கொண்டதொரு       	

 ஞான மணி விளக்கு எழுந்து வருவது என நலம் படைப்ப       6.1.62
  

2551     புரசை வயக் கட களிற்றுப் பூழியர் வண் தமிழ் நாட்டுத்  	

 தரை செய் தவப் பயன் விளங்கச் சைவ நெறி தழைத்து ஓங்க    	

 உரை செய்து இருப்போர் பலவும் ஊது மணிச் சின்னம் எலாம்     	

 பர சமயக் கோளரி வந்தான் என்று பணிமாற            6.1.653
  

2552    இப்பரிசு அணையும் சண்பையர் பெருமான் 
    எழுந்து அருளும் பொழுது இசைக்கும் 	

 ஒப்பில் நித்திலப் பொன் தனிப் பெரும் கானம்  
   உலகு உய்ய ஒலித்து எழும் ஓசை 	

 செப்பரும் பெருமைக் குலச் சிறையார் தம்  
   செவி நிறை அமுது எனத் தேக்க  	

 அப்பொழுது அறிந்து தலத்தின் மேல் பணிந்தே 
    அளப்பு அரும் களிப்பினர் ஆனார்      6.1.654
  

2553     அஞ்சலி குவித்த கரங்களும் தலைமேல்  
   அணைந்திடக் கடிது சென்று அணைவார் 	

 நஞ்சு அணி கண்டர் தம் திருமகனார் உடன்  
   வரும் நல்தவக் கடலை  	

 நெஞ்சினில் நிறைந்த ஆர்வம் முன் செல்லக்  
   கண்டு நீள் நிலத்து இடைத் தாழ்ந்து       	

 பஞ்சவர் பெருமான் மந்திரித் தலைவர் பாங்கு  
   உற அணைந்து முன் பணிந்தார்  	 6.1.655
  

2554     நிலமிசை பணிந்த குலச் சிறையாரை  
   நீடிய பெரும் தவத் தொண்டர் 	

 பலரும் முன் அணைந்து வணங்கி மற்று அவர்தாம்  
   படியின் நின்று எழாவகை கண்டு 	

 மலர் மிசைப் புத்தேள் வழிபடும் புகலி 
    வைதிகச் சேகரர் பாதம்	

 குலவி அங்கு அணைந்தார் தென்னவன்  
   அமைச்சர் குலச்சிறையார் எனக் கூற      6.1.656
  

2555     சிரபுரச் செல்வர் அவர் உரை கேட்டுத்  
   திருமுகத் தாமரை மலர்ந்து   	

 விரவு ஒளி முத்தின் சிவிகை நின்று இழிந்து 
   விரைந்து சென்றவர் தமை அணைந்து     	

 கரகமலங்கள் பற்றியே எடுப்பக் கை தொழுது  
   அவரும் முன் நிற்ப  	

 வரமிகு தவத்தால் அவரையே நோக்கி  
   வள்ளலார் மதுர வாக்கு அளிப்பார்    6.1.657
  

2556     செம்பியர் பெருமான் குல மகளார்க்கும்  
   திருந்திய சிந்தையீர் உமக்கும்      	

 நம் பெருமான் தன் திரு அருள் பெருகும்  
   நன்மை தான் வாலிதே என்ன       	

 வம்பு அலர் அலங்கல் மந்திரி யாரும் மண்  
   மிசைதாழ்ந்து அடி வணங்கித்     	

 தம் பெரும் தவத்தின் பயன் அனையார்க்குத்  
   தன்மை ஆம் நிலை உரைக்கின்றார்  6.1.658
  

2557     சென்ற காலத்தின் பழுது இலாத் திறமும்  
   இனி எதிர் காலத்தின் சிறப்பும்     	

 இன்று எழுந்து அருளப் பெற்ற பேறு இதனால்  
   எற்றைக்கும் திரு அருள் உடையோம் 	

 நன்றியில் நெறியில் அழுந்திய நாடும் நற்றமிழ்  
   வேந்தனும் உய்ந்து       	

 வென்றி கொள் திரு நீற்று ஒளியினால் விளங்கும்  
   மேன்மையும் படைத்தனம் என்பார் 	 6.1.659
  

2558    இங்கு எழுந்து அருளும் பெருமை கேட்டு  
   அருளி எய்துதற்கு அரிய பேறு எய்தி 	

 மங்கையர்க் கரசியாரும் நம்முடைய வாழ்வு  
   எழுந்து அருளியது என்றே	

 அங்கு நீர் சென்று அடிபணிவீர் என்று அருள்  
   செய்தார் எனத் தொழுதார்வம்   	

 பொங்கிய களிப்பால் மீளவும் பணிந்து  
   போற்றினார் புரவலன் அமைச்சர்   	 6.1.660
  

2559    ஆங்ஙனம் போற்றி அடி பணிந்து அவர் மேல்  
   அளவுஇலா அருள் புரி கருணை       	

 தாங்கிய மொழியால் தகுவன விளம்பி தலை 
   அளித்து அருளும் அப்பொழுதில் 	

 ஓங்கு எயில் புகழ் சூழ் மதுரைத் தோன்றுதலும்  
   உயர் தவ தொண்டரை நோக்கி 	

 ஈங்கு நம் பெருமான் திரு ஆலவாய் மற்று  
   எம்மருங்கினது என வினவ	6.1.661
  

2560     அன்பராய் அவர் முன் பணிந்த சீர் அடியார்  
   அண்ணலார் அடி இணை வணங்கி       	

 முன்பு நின்று எடுத்த கைகளால் காட்டி முருகு  
   அலர் சோலைகள் சூழ்ந்து       	

 மின் பொலி விசும்பை அளக்கும் நீள் கொடி  
   வியன் நெடும் கோபுரம் தோன்றும்      	

 என்பு அணி அணிவார் இனிது அமர்ந்து  
   அருளும் திருவாலவாய் இது என்றார்    	6.1.662
  

2561   தொண்டர்தாம் போற்றிக் காட்டிடக் கண்டு  
   துணைமலர்க் கரம் குவித்து அருளி 	

 மண்டு பேரன்பால் மண்மிசைப் பணிந்து  
   மங்கையர்க்கரசி என்று எடுத்தே      	

 எண் திசையும் பரவும் ஆலவாய் ஆவது  
   இதுவே என்று இருவர் தம் பணியும்      	

 கொண்டமை சிறப்பித்து அருளி நல்  
   பதிகம் பாடினார் குவலயம் போற்ற    6.1.663
  

2562   பாடிய பதிகம் பரவியே வந்து பண்பு  
   உடை அடியவரோடும் 	

 தேடுமால் அயனுக்கு அரியவர் மகிழ்ந்த  
   ¢ரு ஆலவாய் மருங்கு அணைந்து      	

 நீடுயர் செல்வக் கோபுரம் இறைஞ்சி  
   நிறை பெரு விருப்புடன் புக்கு       	

 மாடு சூழ் வலம் கொண்டு உடையவர்  
   கோயில் மந்திரியாருடன் புகுந்தார்    6.1.664
  

2563   ஆளும் அங்கணர் ஆலவாய் அமர்ந்து இனிது இருந்த	

 கான கண்டரைக் கண்களின் பயன் பெறக் கண்டு       	

 நீள வந்து எழும் அன்பினால் பணிந்து எழ நிறையார் 	

 மீளவும் பல முறை நிலம் உற விழுந்து எழுவார்     	6.1.665
  

2564   அங்கம் எட்டினும் ஐந்தினும் அளவு இன்றி வணங்கிப்       	

 பொங்கு காதலின் மெய்ம் மயிர் புளகமும் பொழியும் 	

 செம் கண் நீர் தரும் அருவியும் திகழ் திரு மேனி  	

 எங்கும் ஆகி நின்று ஏத்தினார் புகலியர் இறைவர்  6.1.666
  

2565   நீல மா மிடற்று ஆலவாயான் என நிலவும்  	

 மூலம் ஆகிய திரு இருக்குக் குறள் மொழிந்து       	

 சீல மாதவத் திருத் தொண்டர் தம் ஒடும் திளைத்தார்	

 சாலும் மேன்மையில் தலைச்சங்கப் புலவனார் தம்முன்   6.1.667
  

2566   சேர்த்தும் இன் இசைப் பதிகமும் திருக்கடைக் காப்புச்    	

 சாத்தி நல் இசை தண் தமிழ் சொல் மலர் மாலை   	

 பேர்த்தும் இன்புறப் பாடி வெண் பிறை அணி சென்னி  	

 மூர்த்தியார் கழல் பரவியே திருமுன்றில் அணைய    6.1.668
  

257   பிள்ளையார் எழுந்து அருளி முன் புகுதும் அப் பொழுது     	

 வெள்ள நீர் பொதி வேணியார் தம்மைத் தொழும் விருப்பால்   	

 உள் அணைந்திட எதிர் செலாது ஒரு மருங்கு ஓங்கும்   	

 தெள்ளு நீர் விழித் தெரிவையார் சென்று முன்பு எய்த	6.1.669
  

2568   மருங்கின் மந்திரியார் பிள்ளையார் கழல் வணங்கிக்    	

 கரும் குழல் கற்றை மேல் குவிகைத்து அருளி உடையார் 	

 பருங்கை யானை வாழ் வளவர் கோன் பாவையார் என்னப்	

 பெரும் களிப்புடன் விரைந்து எதிர் பிள்ளையார் அணைந்தார்    6.1.670
  

2569   தென்னவன் பெருந் தேவியார் சிவக் கன்றின் செய்ய     	

 பொன்னடிக் கமலங்களில் பொருந்த முன் விழுந்தார்   	

 மன்னு சண்பையர் வள்ளலார் மகிழ் சிறந்து அளிக்கும்  	

 இன்னருட் பெரும் சிறப் பொடும் திருக்கையால் எடுத்தார்     6.1.671
  

2570   ஞான போனகர் எதிர் தொழுது எழுந்த நல்தவத்து       	

 மானியார் மனக் கருத்து முற்றியது என மதித்தே    	

 பானலங் கண்கள் நீர் மல்கப் பவளவாய் குழறி      	

 யானும் என் பதியும் செய்த தவம் என் கொல் என்றார் 	  6.1.672
  

2571   யாழின் மென் மொழியார் மொழிந்து எதிர் கழல் வணங்கக்       	

 காழி வாழ வந்து அருளிய கவுணியர் பிரானும்     	

 சூழும் ஆகிய பர சமயத்து இடைத் தொண்டு 	

 வாழும் நீர் மையீர் உமைக் காண வந்தனம் என்றார்    6.1.673
  

2572   இன்னவாறு அருள் செய்திடத் தொழுது அடி வீழ்ந்தார்     	

 மன்னும் மந்திரியார் வரும் திறம் எலாம் மொழிய  	

 அன்ன மென் நடையார் தமக்கு அருள் செய்து போக்கித் 	

 துன்னு மெய்த் தொண்டர் சூழ வந்து அருளும் அப் பொழுது 	  6.1.674
  

2573   செல்வம் மல்கிய திரு ஆல வாயினில் பணி செய்து     	

 அல்கு தொண்டர்கள் பிள்ளையார் மருங்கு அணைந்து இறைஞ்சி      	

 மல்குகார்அமண் இருள் கெட ஈங்கு வந்து அருள	

 எல்லையில் தவம் செய்தனம் என எடுத்து இசைத்தார்     6.1.675
  

2574    அத் திருத் தொண்டர் தங்களுக்கு அருள் முகம் அளித்து     	

 மெய்த்த காதலின் அவரொடும் புறத்தினில் மேவிச்  	

 சித்தம் இன்புறும் அமைச்சனார் திரு மடம் காட்டப்   	

 பத்தர் போற்றிடப் பரிசனத்தொடும் இனிது அமர்ந்தார்       6.1.676
  

2575    பரவு காதலில் பாண்டிமா தேவியார் அருளால் 	

 விரவு நண்பொடு குலச் சிறையார் விருந்து அளிப்பக் 	

 சிரபுரத்து வந்து அருளிய செல்வர் அங்கு இருந்தார்   	

 இரவி மேல் கடல் அணைந்தனன் எல்லி வந்து அணைய     6.1.677
  

2576    வழுதி மாநகர் அதன் இடை மாமறைத் தலைவர் 	

 பழுதில் சீர் அடியாருடன் பகல் வரக் கண்ட	

 கழுது போல் வரும் கார் அமண் குண்டர்கள் கலங்கி    	

 இழுது மை இருளுக்கு இருள் என ஈண்டினர் ஒரு பால்      6.1.678
  

2577   அங்கண் மேவிய சமணர்கள் பிள்ளையார் அமர்ந்த	

 துங்க மா மடம் தன்னிடைத் தொண்டர் தம் குழாங்கள்  	

 எங்கும் ஓதிய திருப்பதிகத்து இசை எடுத்த	

 பொங்கு பேர் ஒலி செவிப்புலம் புக்கிடப் பொறாராய்        6.1.679
  

2578     மற்றிவ் வான் பழி மன்னவன் மாறனை எய்திச்	

 சொற்றும் என்று தம் சூழ்ச்சியும் ஒரு படி துணிவார்   	

 கொற்றவன் கடைக் காவலர் முன் சென்று குறுகி      	

 வெற்றி வேலவர்க்கு எங்களை விளம்புவீர் என்றார்   	  6.1.680
  

2579   வாயில் காவலர் மன்னவன் தனை எதிர் வணங்கி	

 ஆய மாகி வந்து அடிகள் மார் அணைந்தனர் என்ன     	

 ஏயினான் அணைவா ரென அவரும் சென்று இசைத்தார்   	

 பாயினால் உடல் மூடுவார் பதைப்புடன் புக்கார்      	6.1.681
  

2580   புக்க போது அவர் அழிவுறு மனத்து இடைப் புலர்ச்சி     	

 மிக்க தன்மையை வேந்தனும் கண்டு எதிர் வினவி    	

 ஒக்க நீர் திரண்டு அணைவதற்கு உற்றது என் என்னத்   	

 தக்கது அல்ல தீங்கு அடுத்தது சாற்றுதற்கு என்றார்    	6.1.682
  

2581   ஆவதேல் நுமக்கு அடுத்தது கூறுவீர் என்று     	

 காவலன் பரிந்து உரைத்தலும் கார் அமண் கையர்     	

 மாவலாய் உன் தன் மதுரையில் சைவ வேதியர் தாம்  	

 மேவலால் இன்று கண்டுமுட்டியாம் என்று விளம்ப       6.1.683
  

2582   என்று கூறலும் கேட்டு முட்டி யானும் என்று இயம்பி	

 நன்று நல் அறம் புரிந்தவா நான் என்று நகுவான்     	

 கன்றும் உள்ளத்தன் ஆகி அக் கண் நுதல் அடியார்      	

 இன்று இம் மாநகர் அணைந்தது என் அவர்கள் யார் என்றான்     6.1.684
  

2583    மாலை வெண் குடை வளவர் சோணாட்டு வண்புகலிச்      	

 சூல பாணிபால் ஞானம் பெற்றான் என்று சுருதிப்     	

 பாலன் அன்பர் தம் குழாத்தொடும் பனி முத்தின் சிவிகை      	

 மேல் அணைந்தனன் எங்களை வாதினில் வெல்ல       	6.1.685
  

2584   என்று கூறுவார் இத்திறம் முன்பு தாம் அறிந்தது 	

 ஒன்றும் அங்கு ஒழியா வகை உரைத்தலும் தென்னன்     	

 மன்றலம் பொழில் சண்பையார் வள்ளலார் நாமம்     	

 சென்று தன் செவி நிறைத்தலும் செயிர்த்து முன் கொல்வான்     6.1.686
  

2585    மற்ற மா மறை மைந்தன் இம் மருங்கு அணைந்தானேல்     	

 உற்ற செய் தொழில் யாது செய்கோம் என உரைப்ப  	

 செற்றம் மீக் கொண்ட சிந்தையும் செய்கையும் உடையோர்      	

 கொற்ற மன்னவன் மொழிக்கு எதிர் குறித்து உரை செய்வார்    6.1.687
  

2586   வந்த அந்தணன் தன்னை நாம் வலிது செய்து போக்கும்     	

 சிந்தை அன்றி அச் சிறு மறையோன் உறை மடத்தில் 	

 வெம் தழல் பட விஞ்சை மந்திரத் தொழில் விளைத்தால்      	

 இந்த நன்னகர் இடத்திரான் ஏகும் என்று இசைத்தார்   6.1.688
  

2587   ஆவது ஒன்று இதுவே ஆகில் அதனையே விரைந்து செய்யப்  	

 போவது என்று அவரைப் போக்கிப் பொய் பொருளாகக் கொண்டான்	

 யாவதும் உரை ஆடாதே எண்ணத்தில் கவலையோடும்    	

 பூவணை அமளி புக்கான் பொங்கு எழில் தேவி சேர்ந்தாள்      	6.1.689
  

2588   மன்னவன் உரைப்பது இன்றி இருக்க மா தேவியார்தாம்    	

 என் உயிருக்கு உயிராய் உள்ள இறைவா நீ உற்றது என்னோ     	

 முன் உள மகிழ்ச்சி இன்றி முகம் புலர்ந்து இருந்தாய் இன்று      	

 பன்னிய உள்ளத்து எய்தும் பருவரல் அருள் செய் என்றார் 	6.1.690
  

2589   தேவியார் தம்மை நோக்கித் தென்னவன் கூறுகின்றான்    	

 காவி நீள் கண்ணினாய் கேள் காவிரி நாட்டில் மன்னும்       	

 தாவில் சீர்க் கழுமலத்தான் சங்கரன் அருள் பெற்று இங்கு       	

 மேவினான் அடிகள் மாரை வாதினில் வெல்ல என்றான் 	6.1.691
  

2590   வெண் பொடி பூசும் தொண்டர் விரவினார் அவரை எல்லாம் 	

 கண்டு முட்டு அடிகள் மார்கள் கேட்டு முட்டியானும் காதல் 	

 வண்டுணத் துதைந்த கோதை மானியே இங்கு வந்த     	

 பண்பு மற்று இதுவேயாகும் பரிசு வேறு இல்லை என்றான் 	6.1.692
  

2591  மன்னவன் உரைப்பக் கேட்டு மங்கையர்க்கு அரசியார் தாம்  	

 நின்னிலை இதுவே யாகில் நீடிய தெய்வத் தன்மை   	

 அன்னவர் வாது செய்தால் வென்றவர் பக்கம் சேர்ந்து   	

 துன்னுவது உறுதியாகும் சுழிவுறேல் மன்ன என்றார்     	6.1.693
  

2592  சிந்தையில் களிப்பு மிக்குத் திருக் கழு மலத்தார் வேந்தன்       	

 வந்தவாறு எம்மை ஆள என வரு மகிழ்ச்சி யோடும்   	

 கொந்தலர் குழலார் போதக் குலச் சிறையார் அங்கு எய்த      	

 இந்த நன் மாற்றம் எல்லாம் அவர்க்கு உரைத்து இருந்த பின்னர்    6.1.694
  

2593   கொற்றவன் அமைச்சனாரும் கைதலை குவித்து நின்று      	

 பெற்றனம் பிள்ளையார் இங்கு அணைந்திடப் பெறும் பேறு என்பார்  	

 இற்றை நாள் ஈசன் அன்பர் தம்மை நாம் இறைஞ்சப் பெற்றோம்    	

 மற்று இனிச் சமணர் செய்யும் வஞ்சனை அறியோம் என்றார்      6.1.695
  

2594  மானியார் தாமும் அஞ்சி வஞ்சகப் புலையர் தாங்கள்     	

 ஈனமே புரிய வல்லார் செய்வது என் நாம் என்று எண்ணி	

 ஞான சம்பந்தர் தம்பால் நன்மை அல்லாது செய்யும்    	

 ஊனம் வந்து அடையில் யாமும் உயிர் துறந்து ஒழிவது என்றார்   6.1.696
  

2595   இவர் நிலை இதுவே ஆக இலங்குவேல் தென்னவன் ஆன      	

 அவன் நிலை அதுவாம் அந்நாள் அருகர் தம் நிலை யாது என்னில்  	

 தவம் மறைந்து அல்ல செய்வார் தங்கள் மந்திரத்தால் செந்தீ    	

 சிவ நெறி வளர்க்க வந்தார் திரு மடம் சேரச் செய்தார்     6.1.697
  

2596   ஆதி மந்திரம் அஞ்சு எழுத்து ஓதுவார் நோக்கும்       	

 மாதிரத்தினும் மற்றை மந்திர விதி வருமே      	

 பூதி சாதனர் மடத்தில் தாம் புனைந்த சாதனைகள்   	

 சாதியா வகை கண்ட அமண் குண்டர்கள் தளர்ந்தார்    6.1.698
  

2597  தளர்ந்து மற்று அவர் தாம் செய்த தீத்தொழில் சரியக்  	

 கிளர்ந்த அச்சம் முன் கெழுமிய கீழ்மையோர் கூடி   	

 விளங்கு நீள் முடி வேந்தன் ஈது அறியின் நம் மேன்மை	

 உளம் கொள்ளான் நமர் விருத்தியும் ஒழிக்கும் என்று உணர்வார்   	6.1.699
  

2598  மந்திரச் செயல் வாய்த்து இல மற்று இனிச் செய்யும்    	

 புந்தியாவது இங்கு இது எனப் பொதி தழல் கொடு புக்கு       	

 அந்தண் மாதவர் திரு மடப் புறத்து அயல் இருள் போல் 	

 வந்து தம் தொழில் புரிந்தனர் வஞ்சனை மனத்தோர்  	6.1.700



 This webpage was last updated on  4 May 2005
