[]

[cover image]



அறிவுரை மாலை


1.  

    அறிவுரை மாலை
2.  

    தமிழறிஞர் ந.சி. கந்தையா பிள்ளை அவர்களின் வாழ்வும் தொண்டும் (1893 - 1967)
3.  

    அகம் நுதலுதல்
4.  

    நூலறிமுகவுரை
5.  

    கருவிநூல் தந்த ந.சி. கந்தையா
6.  

    பதிப்புரை
7.  

    அறிவுரை மாலை

1.  Cover
2.  Table of contents



அறிவுரை மாலை


அறிவுரை மாலை

 

ந.சி. கந்தையா

 

 

பதிவிறக்கம் செய்ய - http://FreeTamilEbooks.com/ebooks/Arivurai_maalai}

 

This book was produced using pandoc

நூற்குறிப்பு
  நூற்பெயர் : அறிவுரை மாலை
  ஆசிரியர் : ந.சி. கந்தையா
  பதிப்பாளர் : இ. இனியன்
  முதல் பதிப்பு : 2003
  தாள் : 16.0 கி. மேப்லித்தோ
  அளவு : 1/8 தெம்மி
  எழுத்து : 11 புள்ளி
  பக்கம் : 20 + 164 = 184
  படிகள் : 2000
  விலை : உரு. 80
  நூலாக்கம் : பாவாணர் கணினி
  2, சிங்காரவேலர் தெரு,
  தியாகராயர் நகர், சென்னை - 17.
  அட்டை வடிவமைப்பு : பிரேம்
  அச்சு : வெங்கடேசுவரா ஆப்செட்
  20 அஜீஸ் முல்க் 5வது தெரு
  ஆயிரம் விளக்கு, சென்னை - 600 006
  கட்டமைப்பு : இயல்பு
  வெளியீடு : அமிழ்தம் பதிப்பகம்
  328/10 திவான்சாகிப் தோட்டம்,
  டி.டி.கே. சாலை,



தமிழறிஞர் ந.சி. கந்தையா பிள்ளை அவர்களின் வாழ்வும் தொண்டும் (1893 - 1967)


தமிழ்மொழியின் தொன்மையை அதன் தனித் தன்மையை உலக மொழிகளோடு ஒப்பிட்டு விரிவாக ஆய்வு செய்தவர் தமிழறிஞர் ந.சி. கந்தையா பிள்ளை அவர்கள். தமிழ் இனத்தின் மேன்மையை வரலாற்று நோக்கில் ஆய்வு செய்தவரும் அவரே.

‘தொண்டு செய்வாய்! தமிழுக்குத்
துறைதோறும் துறைதோறும் துடித்தெழுந்தே’

என்பார் புரட்சிக் கவிஞர் பாரதிதாசனார். புரட்சிக் கவிஞரின் கனவை நினைவாக்கும் வகையில், தமிழறிஞர் ந.சி. கந்தையா பிள்ளை அவர்கள் தமிழின் துறைதோறும் துறைதோறும் அரிய ஆய்வு நூல்களை எழுதியவர். தமது நூல்களின் வாயிலாக வீழ்ச்சியுற்ற தமிழினத்தை எழுச்சி பெறச் செய்தவர்.

ந.சி. கந்தையா பிள்ளை அவர்களின் தமிழ்ப் பணியோ மலையினும் மாணப் பெரியது. ஆயினும் அவருடைய வாழ்க்கைப் பதிவுகளாக நமக்குக் கிடைப்பன தினையளவே யாகும். தமிழர்கள் அந்த மாமனிதரின் தமிழ்ப் பணியைக் கூர்ந்து அறிந்து தக்க வகையில் அவருடைய வாழ்க்கை வரலாற்றைப் பதிவு செய்யத் தவறி விட்டார்கள் என்றுதான் தோன்றுகிறது. இன்று அவருடைய வாழ்ககைக் குறிப்புகளாக நமக்குக் கிடைப்பன மிகச் சிலவாகும். அவை:-

தமிழறிஞர் ந.சி. கந்தையா பிள்ளை அவர்கள் ஈழ நாட்டில் கந்தரோடை என்னும் ஊரில் 1893 ஆம் ஆண்டில் திரு நன்னியர் சின்னத்தம்பி என்பாரின் புதல்வராய்ப் பிறந்தார். தக்க ஆசிரியரிடம் பயின்று கல்வியில் தேர்ந்தார். பின்னர் கந்தரோடை என்னும் ஊரில் உள்ள ஒரு பள்ளியில் ஆசிரியராகப் பணி புரிந்தார். ஆசிரியர் பணியிலிருக்கும் போதே தக்க பெரும் புலவர்களைத் தேடிச் சென்று தமிழ் இலக்கிய இலக்கணங்கள் முறையாகப் பயின்று பெரும் புலவராய் விளங்கினார். ஆங்கில மொழியிலும் தேர்ச்சி பெற்ற வல்லுநராய்த் திகழ்ந்தார். பின்னர் மலேசியா நாட்டிற்குச் சென்று சிறிதுகாலம் புகைவண்டி அலுவலகத்தில் பணியாற்றினார்.

ந.சி. கந்தையா பிள்ளையவர்களின் தமிழறிவு ஆழமும் அகலமும் கொண்டது. அவரது வாழ்க்கை முழுமையும் தமிழ் ஆய்வுப் பணியே பெரும் பணியாக அமைந்தது. அவர் பெற்ற ஆங்கில அறிவின் துணையால் தமிழ் மொழி, தமிழினம் தொடர்பான மேலை நாட்டு அறிஞர்களின் நூல்களை யெல்லாம் நுணுகிக் கற்றார் வியக்கத்தக்க கல்விக் கடலாய் விளங்கினார். அறுபதுக்கு மேற்பட்ட ஆய்வு நூல்களை எழுதினார்.

தமிழறிஞர் ந.சி. கந்தையா பிள்ளை அவர்கள் தாம் எழுதிய நூல்களைப் பதிப்பித்து வெளியிட வேண்டும் என்று வேட்கை கொண்டார். இலங்கையில் அதற்குப் போதிய வசதி இல்லை. ஆதலால் தமிழ்நாட்டுக்கு வருகை புரிந்தார். சென்னையில் “ஒற்றுமை நிலையம்” என்னும் பதிப்பகத்தின் உரிமையாளராய்த் திகழ்ந்தவர் வீரபாகு பிள்ளை என்பவர். அவர் ந.சி. கந்தையா பிள்ளை அவர்களின் நூல்கள் சிலவற்றை வெளியிட்டார். பின்னர் முத்தமிழ் நிலையம், ஆசிரியர் நூற்பதிப்புக் கழகம், திருநெல்வேலி சைவ சித்தாந்த நூற்பதிப்புக் கழகம் ஆகியவற்றின் வாயிலாக ந.சி. கந்தையா பிள்ளையவர்களின் நூல்கள் வெளிவரலாயின.

ந.சி. கந்தையா பிள்ளையவர்களின் அருமைத் துணைவியார் இரத்தினம்மா எனப்படுபவர். இவருக்குத் திருநாவுக்கரசு என்றொரு மகனும் மங்கையர்க்கரசி என்றொரு மகளாரும் உண்டு. துணைவியார் பல ஆண்டுகளுக்கு முன்பே காலமானார். தமிழ்மொழி, தமிழினம் ஆகியவற்றின் மேன்மைக்காக அல்லும் பகலும் அயராது பாடுபட்ட தமிழறிஞர் ந.சி. கந்தையா பிள்ளை தமது எழுபத்து நான்காம் வயதில் 1967இல் இலங்கையில் மறைந்தார். எனினும் தமிழ் வாழும் வரை அவரது புகழ் என்றென்றும் நிலைத்து நிற்கும்.

தமிழறிஞர் கந்தையா பிள்ளை அவர்களின் தமிழ்ப்பணி மதிப்பு மிக்கது; காலத்தை வென்று நிலைத்துநிற்க வல்லது. தமிழ்மொழி, தமிழ்நாடு, தமிழ்ப்பண்பாடு, தமிழ்இனம் ஆகியவற்றின் வரலாற்றை எழுதியதில் அவருக்குப் பெரும் பங்குண்டு. அவருடைய ஆய்வுப் பணியைச் சிறிது நோக்குவோம்.

அகராதிப் பணி
தமிழ் மொழியில் முதன் முதலில் தோன்றிய அகராதி வீரமா முனிவர் எழுதிய சதுரகராதியே யாகும். பின்னர் பல்வேறு அகராதிகள் தோன்றின, வளர்ந்தன, வெளிவந்தன. அகராதி வளர்ச்சிப் பணியில் கந்தையா பிள்ளையவர்களுக்கும் பெரும் பங்குண்டு. அவர் படைத்த அகராதிகள் ஐந்து. 1. செந்தமிழ் அகராதி, 2. தமிழ் இலக்கிய அகராதி, 3. தமிழ்ப் புலவர் அகராதி, 4. திருக்குறள் அகராதி, 5. காலக் குறிப்பு அகராதி என்பன அவை.

ந.சி. கந்தையா பிள்ளை அவர்கள் செந்தமிழ் அகராதி முன்னுரை யில் “நாம் தமிழ்த் தாய் மொழிக்குச் செய்யும் பணிகளுள் ஒன்றாக இந் நூலைச் செய்து முடித்தோம்” என்கிறார். “நூலொன்றைச் செய்து தமிழுலகுக்கு உதவ வேண்டும் என்னும் ஆவலால் பலவகையில் முயன்று இந் நூலைச் செய்து முடித்தோம்” என்று கூறுகிறார். தமிழ் இலக்கிய அகராதியில் அகத்தியர் முதல் வைராக்கிய தீபம் ஈறாக ஆயிரத்திற்கு மேற்பட்ட தமிழ் இலக்கியங்கள் பற்றிய விவரங்கள் தரப்பட்டுள்ளன. தமிழ்ப் புலவர் அகராதியில் பல நூற்றுக்கணக்கான தமிழ்ப்புலவர்களைப் பற்றிய விவரங்கள் தரப்பட்டுள்ளன. அவர் தொகுத்த திருக்குறள் சொற் பொருள் அகராதி பயன்பாடு மிக்கது. காலக்குறிப்பு அகராதி புதுமை யானது. தமிழ் மொழியில் இது போன்ற அகராதி இதுவரை வெளிவந்த தில்லை “இந்நூல் ஓர் அறிவுக் களஞ்சியம்” என்கிறார் முனைவர். மா. இராச மாணிக்கனார்.

இலக்கியப் பணி
புலவர்களுக்கு மட்டுமே பயன்பட்டு வந்த தமிழ் இலக்கியச் செல்வத்தை எளிய மக்களும் படித்துப் பயன் பெறுமாறு உரைநடையில் வழங்கிய வள்ளல் கந்தையா பிள்ளை அவர்கள்.

பத்துப்பாட்டு, அகநானூறு, கலித்தொகை, பதிற்றுப்பத்து, பரிபாடல், கலிங்கத்துப்பரணி, புறப்பொருள் விளக்கம், விறலிவிடுதூது போன்ற இலக்கியச் செல்வங்களை எல்லாம் இனிய எளிய நடையில் உரைநடையில் தந்தவர் கந்தையா பிள்ளை அவர்கள். திருக்குறளுக்கும், நீதிநெறி விளக்கத்திற்கும் அரிய உரை வரைந்தவர்.

தமிழ்மொழி - தமிழினம்
தமிழ்மொழி - தமிழினம் தொடர்பாகப் பதினைந்துக்கும் மேற்பட்ட ஆய்வு நூல்களை எழுதியவர் கந்தையா பிள்ளை. தமிழகம், தமிழ் இந்தியா, தமிழர் சரித்திரம், தமிழர்யார்?, வரலாற்றுக் காலத்திற்கு முற்பட்ட பழந்தமிழர், நமதுமொழி, நமதுநாடு, தமிழ் ஆராய்ச்சி, தமிழ் விளக்கம், முச்சங்கம், அகத்தியர், சிந்துவெளி நாகரிகம், தமிழர் பண்பாடு, தமிழர்சமயம் எது? சிவன், சைவ சமய வரலாறு, தமிழ்ப் பழமையும் புதுமையும் போன்ற எண்ணற்ற அரிய ஆயவு நூல்களைப் படைத்தவர். ஆயிரக் கணக்கான நூற்கடலுள் மூழ்கி எடுத்த அரிய கொற்கை முத்துக்கள் அவரது நூல்கள். எத்தனை ஆண்டுகாலப் பேருழைப்பு! நினைத்தால் மலைப்புத் தோன்றும். தமிழின் - தமிழினத்தின் தொன்மையைத் தமிழர்தம் பண்பாட்டை - நாகரிகத்தை, தமிழர்தம் உயர் வாழ்வியலை உலகறியச் செய்த பேரறிஞர் கந்தையா பிள்ளை.

திராவிட நாகரிகமும் - ஆரியத்தால் விளைந்த கேடும்
தொன்மை மிக்க திராவிட நாகரிகத்தின் சிறப்புகளை விளக்கும் வகையில் பல நூல்களை எழுதினார். அவை:-

திராவிடர் நாகரிகம், திராவிடம் என்றால் என்ன? திராவிட இந்தியா, தென்னிந்தியக் குலங்களும் குடிகளும் போன்ற அரிய ஆய்வு நூல்களை எழுதினார். ஆரியர்களால் விளைந்த கேடுகள் குறித்தும், ஆரியர் தமிழர் கலப்பு, ஆரியத்தால் விளைந்த கேடு, புரோகிதர் ஆட்சி, இராமாயணம் நடந்த கதையா? என்பன போன்ற நூல்களை எழுதினார்.

பிற
மாணவர் தம் அறிவை விரிவு செய்யும் வகையில் எட்டு நூல்களும், மகளிருக்குப் பல்லாண்டுக் காலமாக இழைக்கப்பட்டு வரும் கொடுமைகள் குறித்து மூன்று நூல்களையும் எழுதினார். மேலும் மொழிபெயர்ப்பு நூல்கள் சிலவும் மனித இனத்தோற்றம் குறித்த நூல்கள் சிலவும் எனப் பல நூல்களை எழுதியுள்ளார். புரட்சிக் கவிஞர் கூறியவாறு துறைதோறும், துறைதோறும் எண்ணற்ற நூல்களை எழுதித் தமிழுக்கு வளம் சேர்த்தவர். ந.சி. கந்தையா பிள்ளை. புட்சிக்கவிஞர் பாரதிதாசனார், தமிழறிஞர் ந.சி. கந்தையா பிள்ளை அவர்களைப் பற்றிப் பின்வருமாறு பாராட்டுகிறார்.

“ந.சி. கந்தையா எனும் நல்லவன், வல்லவன் தமிழ் தமிழின வரலாறனைத்தையும் தொல்பொருள் ஆய்வின் தொகை வகை, விரித்து நிலநூல், கடல்நூல் சான்றுகள் நிறைத்தும் தமிழ் நூற் சான்றுகள் முட்டறுத் தியம்பியும் இலக்கிய இலக்கணச் சான்றுகள் கொடுத்தும் பழக்க வழக்க ஒழுக்கம் காட்டியும் வையகம் வியக்க வரலாறு எழுதினான். பொய் அகன்று மெய்க் கை உயர்ந்தது.”

வாழ்க! ந.சி. கந்தையா பிள்ளையின் பெரும் புகழ்!

தமிழறிஞர் ந.சி. கந்தையா பிள்ளை அவர்களின் வரலாறே தமிழர் களால் மறக்கப்பட்டு விட்டது. தமிழ்ப் பகைவர்களால் மறைக்கப்பட்டு விட்டது. அங்ஙனமிருக்க அம் மாமனிதரின் ஆய்வு நூல்கள் மட்டும் எங்ஙனம் கிடைக்கும்? ஆழ்கடலிலிருந்து முத்துக்கள் எடுப்பது போல, தங்கச் சுரங்கத்திலிருந்து தங்கத்தை வெட்டி எடுப்பது போல, பெருமுயற்சி எடுத்து ந.சி. கந்தையா பிள்ளை அவர்களின் நூல்களைத் தேடினேன். நூல்நிலையங்களைத் தேடித்தேடி என் கால்கள் அலைந்த வண்ணம் இருந்தன. அதன் விளைவாக ஐம்பது நூல்கள் கிடைத்தன. பெரும் புதையலைத் தேடி எடுத்தது போல் பெருமகிழ்வுற்றேன்.

அன்பன்

கோ. தேவராசன்



அகம் நுதலுதல்


உலகில் வாழும் மாந்தர் அனைவர்க்கும் உள்ளார்ந்த எண்ண ஓட்டங்கள் அலை அலையாய் எழுந்து பல்வேறு வடிவங்களில் வெளிப் படுகின்றன. சங்கக் காலத்துத் தமிழ் மாந்தர் தமது எண்ணங்களை ஒழுங்கு படுத்தி ஒரு வரையறைக்குள் கட்டுப்படுத்தி வாழ முற்பட்டதன் விளைவே நாகரிகத்தின் தொடக்கம் எனலாம்.

உலகில் தோன்றி வாழ்ந்து வரும் எல்லா உயிர்க்கும் இன்பம் என்பது இயல்பாக விரும்பி ஏற்றுக் கொள்ளப்பட்ட ஒன்றாகவே உள்ளது. அந்த இன்பத்துககுத் தடையோ இடையீடோ நேரின் அதைப் போக்கிக் கொள்ள முயலும் முறையில் மனிதக் குலத்துக்குத் தனிப் பண்பு சிறப்பாக வெளிப்பட்டிருப்பதைச் சங்க இலக்கியத்தின் வழி நன்கு அறிய முடிகிறது.

தொல்காப்பியத்தில் எழுத்து, சொல், பொருள் என மூன்று பெரும் பிரிவாக மனித வாழ்வின் இயல்பை வகுத்து இலக்கணம் செய்தாலும், அவன் உள்ளத்தில் எழும் உணர்வை வெளிப்படுத்த மொழியும் சொல்லும் அதன் பொருளும் ஒன்றையொன்று பின்னிப் பிணைந்திருக்கின்ற பாங்கு புறத்திணைச் செய்யுளைக் காட்டிலும் அகத்திணைச் செய்யுள்களிலேயே மிகுந்திருப்பதைக் காண முடிகிறது.

தொல்காப்பியர் எல்லாச் சொல்லும் பொருள் குறித்தனவே என்றார். குறித்தனவே என்னும் தேற்றேகாரம் பொருள் குறியாத சொல் இல்லை என்பதையே உணர்த்துகிறது. இற்றை நாளில் நம்மில் சிலர் வஞ்சக எண்ணத்துடனும் பலர் மக்களின் சிந்தனை ஓட்டத்தைத் தூண்டி நல்வழிப் படுத்தவும் உள்ளொன்று வைத்துப் புறமொன்று பேசுவதைக் கேட்கிறோம்.

எருதுநோய் காக்கைக்குத் தெரியாது என்று கூறும் போதும் குதிரைக்குக் கொம்பு முளைத்தது போலத்தான் என்று கூறும் போதும் (முயற்கொம்பே) அச் சொல்லின் பொருளையும் அதனால் நுண்ணுணர் வுடையார் அறியும் வேறு பொருளையும் அச் சொல் உணர்த்துவதாக அறிய முடிகிறது. விடுகதைகள் சொல்லி அறிவைத் தூண்டிச் சிந்திக்க வைப்பதும் சிலேடையாகப் பேசி உட்பொருளை உணரத் தூண்டுவதும் இன்றும் நடைபெற்றுக் கொண்டிருக்கின்ற அறிவார்ந்த செயல்கள்.

இயல் இசை நாடகம் என்னும் முத்தமிழ்ப் பிரிவின் முடிவும் மனித னின் உள்ளுணர்வை வெளிப்படுத்த முயன்ற முயற்சியே. அகம் - புறம் என்ற பிரிவில் உள்ளத்து உணர்வைத்தான் நுகர்ந்தான் என்பதை எவ்வாறு வெளிப்படுத்துவது? எவ்வாறு அறிவது? அறமோ மறமோ - உயிர் உடல் வேறுபாடுகளால், மொழியால், இசையால், அழுகையால், சைகை என்னும் நாடகத்தால் அல்லவோ வெளிப்படுத்த முடியும். அகத்தில் எழும் காதல் உணர்வை ஒருவனும் ஒருத்தியும் நுகர்ந்த நுகர்ச்சியை இத்தகையது என்று பிறர்க்கு அறிவுறுத்த இயலாது. அகத்தால் மட்டுமே உள் முகமாக நாடி ஆராய்ந்து அறிந்து கொள்ளமுடியும் என்பது உண்மை என்றாலும். இவ்வுணர்வு மனிதக் குலத்திற்கு ஒத்திருப்பதால் சில பல குறிப்புகளை மட்டுமே வெளிப்படுத்தினால் போதும் மற்றவரும் அறிந்து இது இவ்வாறு இருக்கும் என்று உணர்ந்து மகிழவும் ஒருவர்க்கு ஒருவர் உதவி செய்யவும் ஏதுவாக இருக்கிறது.

எட்டுத்தொகை நூல்களுள் அகநானூறு, குறுந்தொகை, நற்றிணை ஆகிய மூன்றும் நானூறு நானூறு பாடல்களாலான தொகை நூல்கள். சங்கக்காலச் சான்றோரின் அரிய முயற்சியால் இவ்வாறு தொகுக்கப் பட்டாலும் அகப் பொருள் திணைக் களங்கள் ஐந்தும் இவற்றுள் கலந்துள்ளன. ஆனால் குறுந்தொகை 4 முதல் 8 அடிகளும், நற்றிணை 9 முதல் 12 அடிகளும், அகநானூறு 13 முதல் 21 அடிகளும் கொண்ட அடிவரையறை களையுடையன. ஏனோ அகநானூறு நீண்ட ஆசிரியப் பாவான் அமைந்து நெடுந்தொகை எனப் பெயர் பெற்றாலும் களிற்றி யானை நிரை, மணிமிடைப் பவளம், நித்திலக் கோவை என முப் பிரிவுகளாகப் பிரிக்கப்பட்டுள்ளன. உயிர் எழுத்துகள் 12 மெய் எழுத்துகள் 18 என்பதால் எழுத்துகள் ஒவ்வொன்றற்கும் பத்துப் பத்தாகக் களிற்று யானை நிரை 12 x 10 = 120 பாடல்களாகவும் மணிமிடை பவளம் 18 x 10 = 180 பாடல்களாகவும் பிரித்தனரோ என்று எண்ணத் தோன்றுகிறது. மதங் கொண்ட யானை போன்ற ஐம்புலனையும் ஒழுங்கு படுத்தக் களிற்றுயானை நிரை என்று உயிர் பன்னிரண்டை 120 ஆகப் பகுத்தனரோ! மணிபோன்ற மெய்யான உடலை நிரல்பட மாலையாகத் தொடுக்கப்பட்டதாக எண்ணிப் பதினெட்டை 180 மணிமிடை பவளமாகத் தொகுத்தனரோ! உள்ளமாகிய கடலின் ஆழத்திலிருந்து சேகரித்த நித்திலத்தை முழுமை பெற்ற மாலையாகத் தரித்து மகிழவோ முழுவதும் நூறி எழுந்த வெற்றி யின்பத்தைக் குறிக்கவோ 100 நூறு பாடல்களை நித்திலக் கோவை எனத் தொகுத்தனர் என்று எண்ணத் தோன்றுகிறது. இந்த முப்பான் பிரிவிற்குக் காரணம் முழுமையாகத் தோன்றவில்லை.

வகுபடாமல் ஒற்றைப் படையாய் எஞ்சி நிற்கும் எண்களையுடைய பாடல்கள் உரிப்பொருளால் பாலைத் திணைப் பாடல்களாகவும், இரண்டும் எட்டும் உரிப் பொருளால் புணர்ச்சியை உணர்த்தும் குறிஞ்சித் திணைப் பாடல்களாகவும், நான்கில் முடியும் எண்ணுள்ள பாடல்கள் நான்கு உறுதிப் பொருள்களை எண்ணி உரிப் பொருளால் ஆற்றி இருக்கும் முல்லைத் திணைப் பாடல்களாகவும், ஆறாவது எண்ணில் முடியும் பாடல்கள் தொடர்ந்து செல்லும் ஆறுபோல மனம் ஒருநிலைப் படாமல் மாறி மாறி உடல் கொள்ளவாய்ப்பாக அமைந்து நீர் வளம் மிக்க மருதத்திணைப் பாடலாகவும், முழுமை பெற்ற ஒன்றோடு சுழியைச் சேர்த்தது போன்ற பத்தாம் எண்ணுள்ள பாடல்கள் யான் என் தலைவனோடு சேர்ந்து என்று முழுமை பெறுவோனோ என்று இரங்கி ஏங்கும் உரிப் பொருளால் நெய்தல் திணைப் பாடலாகவும் பகுத்துத் தொகுத்திருக்கும் பாங்கு அகநானூற்றுப் பாடல்களில் மட்டுமே காணப்படும் சிறப்பாகும். முல்லை, மருதம், நெய்தல் ஆகிய முத் திணைப் பாடல்கள் ஒவ்வொன்றும் சமமாக நாற்பது பாடல்களைக் கொண்டு பொதுவாக அமைந்துள்ளது. புணர்ச்சி உரிப் பொருளை உணர்த்தும் குறிஞ்சிப் பாடல்கள் எண்பதாக அமைந்தன; பிரிவை உணர்த்தும் பாலைத்திணைப் பாடல்கள் இருநூறாக உள்ளது வாழ்வில் இன்பம் அடைய துன்பத்தில் மிகுதியும் உழல வேண்டியுள்ளது என்பதை உணர்த்தவோ என்று எண்ணத் தோன்றுகிறது.

அகத்துறைப் பாடல்கள் நாடகப் பாங்கில் அமைந்துள்ளன. சொல்ல வந்த கருத்தை நிலை நாட்ட உவமை மூலமாக விளக்குவது மிகவும் எளிது. பெண்கள் நயமாகப் பேசிக் கருத்தை வலியுறுத்திச் செயல் படுத்துவதில் வல்லவர்கள். அகத்துறையில் தோழி அறத்தொடு நின்று பேசும் பேச்சுகள் தமிழ்ப் பண்பாட்டின் தனித்தன்மையைக் காட்டுவன. தோழியின் பேச்சில் உள்ளுறைப் பொருளும் இறைச்சிப் பொருளும் வெளிப்படும் பாங்கு நினைந்து நினைந்து போற்றத்தக்கன.

உள்ளுறை என்பது தெய்வம் நீங்கலாகக் கூறப்படும். அவ்வந் நிலத்துக் கருப் பொருள்களை நிலைக்களனாகக் கொண்டு உணரப்படும் குறிப்புப் பொருளாகும். கருப் பொருள் நிகழ்சசிகள் உவமம் போல அமைந்து அவற்றின் ஒத்து முடிவது போலப் பெறப்படும் ஒரு கருத்துப் பொருளாகும்.

இறைச்சி தானே பொருட் புறத்ததுவே என்பார் தொல்காப்பியர். இறைச்சியிற் பிறக்கும் பொருளுமாருளவே இறைச்சி தானே உரிப் புறத்ததுவே என்றும் பாடம். அகத்திணைக் கருப்பொருள்களின் மூலம் பெறப்படும் குறிப்புப் பொருள் இறைச்சி என்று கொள்ளலாம். அக் குறிப்புப் பொருளிலிருந்து வேறு ஒரு கருத்துப் பெறப்படுமாயின் அக் கருத்தே இறைச்சியில் பிறக்கும் பொருள் என்று கொள்ளலாம். அகநானூற்றில் முதல் கருப்பொருள்களுக்கே சிறப்பிடம் கொடுத்துப் பேசப்படுகிறது. மிக நுட்பமான உள்ளுறை உவமமும் இறைச்சிப் பொருளும் ஆங்காங்கு கண்டு உணர்ந்து மகிழுமாறு அமைந்துள்ளன. ஆசிரியர் சங்க இலக்கியச் செய்யுள்களில் பெரிதும் பயிற்சியுடையவர் என்பதை அவரது உரைநடையால் காணமுடிகிறது. செய்யுள் இலக்கணம் கடந்த உரைநடைப் பாட்டு என்று சொல்லுமளவுக்குத் தொடர்கள் அமைந் துள்ளன. நீண்ட எச்சச் சொற்களால் கருத்தைத் தெளிவுறுத்தும் பாங்கு இவ்வாசிரியர்க்கே கைவந்த கலையாக அமைந்து நம்மை எல்லாம் வியக்க வைக்கிறது.

சங்கக் காலத்தில் வழக்கிலிருந்த சொற்களை நினைவுறுத்தும் பாங்கில் அரிய சொற்களைத் தமது உரைநடையில் கையாண்டு தமிழைப் பழம் பெருமை குன்றாமல் காத்திட இவரது உரைநடை சிறந்த எடுத்துக் காட்டாகும் என்பதை இந்த அகநானூற்று உரைநடையைப் பயில்வார் உணர்வர் என்பது உறுதி.

அரிய நயம் மிக்க செந்தமிழ்த் தொடரையும் ஆசிரியர் தமது உரையில் தொடுத்துக் காட்டுகிறார். மெய்யின் நிழல் போலத் திரண்ட ஆயத்தோடு விளையாடி மகிழ்வேன் என்று 49 ஆம் பாடலில் குறிப்பிடு கிறார். மெய் - உண்மை அவரவர் நிழல் அவரவரை விட்டுப் பிரியாது அது போல தலைவியை விட்டுப் பிரியாத தோழியரோடு தலைவி விளையாடி யதை எண்ணி மகிழலாம்.

உப்புவிற்கும் பெண் ‘நெல்லுக்கு வெள்ளுப்பு’ என்று கூவிக் கை வீசி நடக்கிறாள். பண்ட மாற்று முறையை இது நமக்கு உணர்த்துகிறது.

நீனிற வண்ணன் குனியா நின்ற ஆயர் பெண்களின் துகிலை எடுத்துக் கொண்டு குருந்தமரத் தேறினானாகப் பானிற வண்ணன் இடையர் குலப் பெண்களின் மானத்தைக் காக்கக் குருந்த மரக் கிளையைத் தாழ்த்தித் தழைகளால் மறைத்துக் காத்தான் என்று கூறும் வரலாற்றைப் பாலைத் திணைச் செய்யுள் 59 இல் கூறியிருப்பது எண்ணி மகிழத்தக்கது. பெண் யானை உண்பதற்கு ஆண் யானை யாமரத்தின் கிளையைத் வளைத்துத் தாழ்த்தித் தருவதைக் கண்டும், மதநீர் ஒழுகும் கன்னத்தில் மொய்க்கும் வண்டுகளை ஓட்டும் தழைகளின் செயலையும் ஒருங்கு இணைத்துப் பார்த்துத் தலைவனின் தண்ணளியை எண்ணி ஆறி இருக்கலாம் என்னும் தோழியின் கூற்றை மிக ஆழமாக ஆசிரியர் விளக்கிய பாங்கு போற்றுதற்கு உரியதாம்.

அன்பன்

புலவர் த. ஆறுமுகன்



நூலறிமுகவுரை


திரு. ந.சி. கந்தையா பிள்ளை 1930-40களில் தமிழ், தமிழிலக்கியம், தமிழ்மொழி, தமிழர் வரலாறு, திராவிட வரலாறு, தமிழ்நாட்டுக் குடிகள் போன்ற பல விடயங்கள் பற்றி அக்காலத்துச் சாதாரண தமிழ் வாசகர் நிலையில் பெரிதும் வாசிக்கப்பட்ட நூல்களை எழுதினார். பண்டைய இலக்கியங்களான அகநானூறு, கலித்தொகை, பரிபாடல் போன்ற வற்றினை உரைநடையில் எழுதி மக்களிடையே சங்க இலக்கியம் பற்றிய உணர்வினை ஏற்படுத்தினார். திருக்குறளுக்கான ஒரு சொல்லடைவைத் திருக்குறள் அகராதி என்னும் பெயரில் வெளியிட்டவர். இவை யாவற்றுக்கும் மேலாக உலக வரலாற்று நிகழ்ச்சிகளைச் சுருக்கமாகக் காலவரிசைப்படுத்தித் தந்தார். செந்தமிழ் அகராதி என்றவோர் அகர முதலியையும் தொகுத்தார்.

இன்று பின்னோக்கிப் பார்க்கும் பொழுது 1940-50களில் இளைஞர் களாக இருந்த பல தமிழ் ஆர்வலர்கள் தமிழ் பற்றிய தங்கள் ஆர்வத்தை வளர்த்துக் கொள்வதற்கான வாசிப்பு விடயங்களை அளித்தவர். இவருடைய பெரும்பாலான படைப்புக்கள் அக்காலத்திற் பிரசுரிக்கப் பட்ட ஒற்றுமை என்னும் இதழின் அலுவலகத்தாலேயே வெளியிடப் பெற்றன. இவர் வெளியிட்டனவற்றுள் பல ஒற்றுமை இதழில் வெளிவந் திருத்தல் வேண்டும். ஆனால், அதனை இப்பொழுது நிச்சயமாக என்னாற் சொல்ல முடியவில்லை. ஒற்றுமை அலுவலகம் இவற்றைப் பிரசுரித்தது என்பதை அறிவேன். ஏனெனில் இலங்கையில் தமிழாசிரியராக இருந்த எனது தகப்பனாரிடத்து இந்நூல்களிற் பெரும்பாலானவை இருந்தன.

திரு ந.சி. கந்தையா பிள்ளையின் பெயர் தமிழகத்திலே தொடர்ந்து போற்றப்படுமளவுக்கு ஈழத்தில் நினைக்கப்படுவதில்லை என்ற உண்மையை மிகுந்த மனவருத்தத்துடன் பதிவு செய்யவேண்டியுள்ளது. அங்கு அவர் அத்துணைப் போற்றப்படாதிருப்பதற்குக் காரணம் ஏறத்தாழ அவர்களது எல்லா நூல்களுமே தமிழகத்திலேயே வெளியிடப் பெற்றன.

இந் நூல்களின் பிரசுரப் பின்புலம் பற்றி எதுவும் தெளிவாகத் தெரியவில்லை. அவற்றின் பொருளியல் அம்சங்கள் பற்றிய தரவுகளும் இப்பொழுது தெரியாதுள்ளன.

ஈழத்துத் தமிழிலக்கிய வரலாற்றிற்கூட இவரது பெயர் முக்கியப் படுத்தப் பெறாது போயுள்ளது. மிகுந்த சிரமத்தின் பின்னர் அவரைப் பற்றிக் கிடைத்துள்ள தகவல்கள் பின்வருமாறு:

சுவாமி ஞானப் பிரகாசர், ந.சி. கந்தையா பிள்ளை போன்ற அறிஞர்களின் தமிழ்ப் பங்களிப்புக்கள் தமிழகத்தில் போற்றப்படுகின்றமை ஈழத்தவர்க்குப் பெருமை தருகின்றது. இவர் எழுதிய நூல்களின் பெயரை நோக்கும்பொழுது தமிழ் வாசகர்களுக்கு உலக நிலைப்பட்ட, தமிழ்நிலைப் பட்ட தரவுகளைத் தொகுத்துத் தருவதே இவரது பெருஞ்சிரத்தையாக இருந்தது என்பது புலனாகின்றது. இப்பதிப்பகத்தின் பணியினை ஊக்குவிக்க வேண்டியது தமிழ்சார்ந்த நிறுவனங்களினதும் தமிழ்ப் பெரியோர்களினதும் கடமையாகும். உண்மையில் இதனை ஒரு அறிவுப்பசிப் பிணித் தீர்வாகவே நான் காண்கிறேன்.
2/7, றாம்ஸ்கேட், அன்புடன்

58, 37ஆவது ஒழுங்கை,

கார்த்திகேசு சிவத்தம்பி

வெள்ளவத்தை, தகைசார் ஓய்வுநிலை பேராசிரியர்

கொழும்பு - 6 யாழ்ப்பாணப் பல்கலைக் கழகம்.



கருவிநூல் தந்த ந.சி. கந்தையா


தமிழ் மறுமலர்ச்சிக்கு வித்திட்ட மூலவர்களில் யாழ்ப்பாணம் தந்த பேரறிஞர் ந.சி. கந்தையாவும் ஒருவர். உண்மையான அறிஞர்களைக் காலங்கடந்து அடையாளம் காண்பதும் அவர்தம் படைப்புக்களைத் தேடிப் பிடித்துப் புரப்பதும் தமிழினத்தின் பழக்கங்களில் ஒன்று.

தமிழின், தமிழரின் தொல்பழங்கால வரலாறு தொடர்பாகத் தமிழில் நூல்கள் மிகக் குறைவு. ஓர் ஆயிரம் நூல்களாவது தமிழின் தமிழரின் தொல்பழங்கால வரலாறுபற்றி வெளிவரவேண்டும். விரிவாக எழுதப்பட வேண்டிய தமிழ், தமிழர் வரலாற்று வரைவு முயற்சிக்கு வழிகாட்டும் கருவி நூல்களை வரைந்திருப்பவர்தான் ந.சி. கந்தையா பெருமகனார்.

உலகம் முழுவதும் உற்றுக் கவனிக்க வேண்டிய வரலாற்றிற்கு உரியவர்கள் தமிழர்கள். அவர்களே உலக மொழிகளை ஈன்ற மூலமொழிக்குச் சொந்தக்காரர்கள். அவர்களே உலக நாகரிகங்களின் பிறப்பிற்குக் காரணமான உலக முதல் நாகரிகத்தைப் படைத்தவர்கள். இந்த உண்மைகளைத் தமிழர்களும் அறியவில்லை உலகமும் அறியவில்லை.

தமிழர் சரித்திரம், வரலாற்றுக் காலத்திற்கு முற்பட்ட பழந் தமிழர், தமிழர் யார், உலக நாகரிகத்தில் தமிழர்பங்கு, சிந்துவெளித் தமிழர், தமிழ் இந்தியா, தமிழகம், மறைந்த நாகரிகங்கள் ஆகியன ந.சி. கந்தையாவின் குறிப்பிடத்தகுந்த நூல்களாகும்.

உலக முதல் நாகரிகம் என இன்று உலகம் நம்பிக்கொண்டிருக்கக் கூடிய நீல ஆற்றங்கரை நாகரிகம் (Nile Civilisation) தமிழ் நாகரிகத்தின் அதாவது சிந்துவெளி நாகரிகத்தின் வழிப்பட்ட நாகரிகமே என்பதை ஏராளமான சான்றுகளால் விளக்குபவை மேலைய நூல்கள்.

மொழிநிலையில் தமிழின் உலக முதன்மையைப் பாவாணர் நிலைநாட்டினார் என்றால் இன நிலையில் தமிழின உலக முதன்மையை ந.சி. கந்தையா நிலைநாட்டினார் என்று உரைக்கலாம்.

நீல ஆற்றங்கரை நாகரிக முடிவின்பின் நண்ணிலக் கடற் பகுதியில் உருவான பிறிதொரு வழிநாகரிகமே கிரேக்க நாகரிகம். கிரேக்க நாகரிகத் தின் உடைவில் தெறிப்பில் பிறகு மலர்ந்தவையே இன்றைய மேலை நாகரிகம். உலகின் எல்லா நாகரிகங்களையும் தாங்கிநிற்கும் தாய் நாகரிகமே தமிழ் நாகரிகம்.

தமிழ் நாகரிகத் தொன்மையைச் சங்க நூல்களுக்கு அப்பால் சிந்துவெளி அகழ்வாய்வும் உலக வரலாற்றாசிரியர்கள் உலக முதல் நாகரிகம் பற்றித் தெரிவித்திருக்கும் கருத்துக்களும் நமக்கு மேலும் விளக்கும் பகுதிகளாகத் திகழ்கின்றன. இங்கெல்லாம் சென்று நுண்மாண் நுழைபுல முயற்சியால் தமிழின வரலாறு எழுதியவர்தான் ந.சி. கந்தையா பெருமகனார்.

ந.சி. கந்தையா பெருமகனார் நூல்களைத் தமிழரின் தொல்பழங்கால வரலாற்றைக் கற்கும் முயற்சியில் நான் ஈடுபடத்தொடங்கியபோது தேடிக் கற்றேன். பச்சையப்பன் கல்லூரியின் மேனாள் தமிழ்ப் பேராசிரியர் சென்ற ஆண்டு இயற்கையெய்திய வரலாற்றுப் பேரறிஞர் கோ. நிலவழகனார் ந.சி. கந்தையா அவர்களைச் சென்னையில் அவர் வாழ்ந்த நாளில் சந்தித்தது பற்றியும் அவரின் பன்னூற்புலமை பற்றியும் எம்மிடம் மகிழ்ந்து கூறுவார். ந.சி. கந்தையா அவர்களின் நூல்கள் பலவற்றையும் அவர் வைத்திருந்தார். அருகிய பழைய நூல்களைப் பேணுவாரிடத்திலும் நூலகங்கள் சிலவற்றிலும் மட்டுமே ஒடுங்கிக்கிடந்த ந.சி. கந்தையா நூல்களை மீண்டும் அச்சில் வெளியிடுவார் இலரே என்று கவலையுற்றேன். அமிழ்தம் பதிப்பகம் இவரின் நூல்களை வெளியிடுகின்றது. உண்மைத் தமிழ் நெஞ்சங்கள் இந் நூல்களை உச்சிமோந்து வாரியணைத்துப் புகழ்ந்து கற்றுப் பயனடைவார்கள் என்பதில் எனக்கு நம்பிக்கையுண்டு.

பேரா. கு. அரசேந்திரன்



பதிப்புரை


வளம் சேர்க்கும் பணி
“குமரிநாட்டின் தமிழினப் பெருமையை நிமிரச் செய்தான்,” “சிந்தையும் செயலும் செந்தமிழுக்கு சேர்த்த நூல் ஒன்றா இரண்டா” என்று பாவேந்தர் பாரதிதாசன் அவர்களால் போற்றப்பட்ட தமிழீழ அறிஞர் ந.சி. கந்தையாவின் நூல்களை மீண்டும் மறுபதிப்புச் செய்து தமிழ் உலகிற்கு வளம் சேர்க்கும் பணியைச் செய்ய முன் வந்துள்ளோம்.

இப்பெருமகனார் எழுதிய நூல்கள் அறுபதுக்கு மேற்பட்டவை யாகும். இந்நூல்கள் சிறிதும் பெரிதுமாக உள்ளவை. இவற்றைப் பொருள் வாரியாகப் பிரித்து இருபதுக்கு மேற்பட்ட நூல் திரட்டுகளாகத் தமிழ் உலகிற்குக் களமாகவும், தளமாகவும் வளம் சேர்க்கும் வைரமணி மாலை யாகவும் கொடுத்துள்ளோம். மொழிக்கும் இனத்திற்கும் அரணாக அமையும் இவ்வறிஞரின் நூல்கள் எதிர்காலத் தமிழ் உலகிற்குப் பெரும் பயனைத் தரவல்லன.

ந.சி. கந்தையா
இவர் 1893இல் தமிழீழ மண்ணில் நவாலியூர் என்னும் ஊரில் பிறந்தவர். பிறந்த ஊரிலேயே பள்ளிப்படிப்பை முடித்து அவ்வூரிலேயே ஆசிரியப் பணியாற்றியவர். பின்னர் மலேசிய மண்ணில் சிலகாலம் தொடர்வண்டித் துறையில் பணியாற்றியுள்ளார். இவர் தமிழ் ஈழ மண்ணில் பிறந்திருந்தாலும் தமிழகத்தில் இருந்துதான் அவர் தமிழ் மொழிக்கும் தமிழ் இனத்திற்கும் பெருமை சேர்க்கும் நூல்கள் பல எழுதினார் என்று தெரிகிறது.

தமிழுக்குத் தொண்டாற்றிய அறிஞர்களில் ந.சி. கந்தையா குறிப்பிடத்தக்கவர். தன்னை முன்னிலைப் படுத்தாது மொழியையும் இனத்தையும் முன்னிலைப்படுத்திய பெருமைக்குரியவர். உலக மொழி களுள் தமிழ்மொழி தொன்மைமிக்கது. உலகமொழிகளுக்கு வேராகவும் சாறாகவும் அமைந்தது. தமிழர் சமயமும், கலையும் பண்பாடும், வரலாறும், தமிழன் கண்ட அறிவியலும் உலகுக்கு முன்னோடியாகத் திகழ்வன. இவற்றையெல்லாம் தம் நுண்ணறிவால் கண்டறிந்து பல நூல்களை யாத்தவர்.

தமிழியம் பற்றிய ஆய்வை ஆராய்ந்த அறிஞர்கள் பலருளர். இவர்கள் அனைவரும் கலை, இலக்கியம், சமயம், மொழி, வரலாறு, நாகரிகம், பண்பாடு போன்ற பல துறைகளில் பங்காற்றியுள்ளனர். ஆனால், ந.சி.க. இத் துறைகளில் மட்டுமன்றிப் பொது அறிவுத் துறையிலும் புகுந்து புத்தாக்கச் செய்திகளைத் தமிழ் உலகிற்குக் கொடுத்தவர். இவருடைய மொழிபெயர்ப்பு படிப்பாரை ஈர்க்கக் கூடியவை. படித்தலின் நோக்கம் பற்றியும் பல்வேறு பொருள் பற்றியும் கூறுபவை. தமிழ் அகராதித் துறையில் இவர் எழுதிய காலக்குறிப்பு அகராதி தமிழ் உலகிற்குப் புதுவரவாய் அமைந்தது.

தமிழ் மொழிக்கு அரிய நூல்களைத் தந்தோர் மிகச் சிலரே. நிறைதமிழ் அறிஞர் மறைமலை அடிகளும், தமிழ் மலையாம் தேவநேயப் பாவாணரும் தமிழ் மொழிக்கு ஆக்கமும் ஊக்கமும் சேர்க்கத்தக்க நூல்களைத் தமிழர்களுக்கு வைப்பாக எழுதிச் சென்றவர்கள். அவர் தம் வரிசையில் இவர் தம் நூல்களின் வரிசையும் அடங்கும். தமிழ் ஆய்வு வரலாற்றில் இவரின் பங்களிப்பு குறிக்கத்தக்கது. கழகக் காலச் செய்தி களைப் படித்துப் பொருள் புரிந்து கொள்வது பலருக்குக் கடினமாக இருந்தது. இவற்றை எளிதில் படித்துப் பொருள் புரியும் உரைநடைப் போக்கை முதன்முதலில் கையாண்டவர். இவரது மொழிநடை, கருத்துக்கு முதன்மை தருபவை. உரைநடை, எளிமையும் தெளிவும் உடையது. சிறுசிறு வாக்கிய அமைப்பில் தெளிந்த நீரோடை போன்றது. ஈராயிரம் ஆண்டுகளுக்கு முன் தென்னகம் பெற்றிருந்த நாகரிகப் பண்பாட்டுக் கூறுகளைக் கண்ணுக்குக் காட்சியாகவும் படிப்பாரின் கருத்துக்கு விருந்தாகவும் அளித்தவர்.

நூல் திரட்டுகள் நுவலும் செய்திகள்
1800 ஆண்டுகட்கு முற்பட்ட தமிழர் காலம் தொட்டு இவர் வாழ்ந்த காலம் வரை தமிழரின் வரலாற்றுச் சுவடுகளை நுட்பமாக ஆராய்ந் துள்ளார். அவர் மறைவிற்குப் பிறகு இன்று வரை அவருடைய ஆய்விற்கு மேலும் ஆக்கம் தரும் செய்திகள் அறிவுலகில் தமிழுக்கும், தமிழர்களுக்கும் வலுவாய் அமைந்துள்ளன. தமிழும் சிவநெறியும் ஓங்கியிருந்தமை. - தாயாட்சிக் காலம் முதன்மை பெற்றிருந்தது. மொழியின் தோற்றம், சமற்கிருதம் எப்படித் தோன்றியது - ஆரியர் யார் - இந்தியாவிற்கு எப்படி வந்தனர் - தமிழரோடு எவ்வாறு கலப்புற்றனர் - ஆதிமக்களின் தோற்றமும், பிறப்பும் - இந்திய நாட்டின் ஆதிமக்கள், திராவிட மக்கள் - ஆதிமக்கள் பிறநாடுகளில் குடிபெயர்ந்தது - மொழிக்கும், சமயத்துக்கும் உள்ள உறவு - சமற்கிருதம் சமயமொழி ஆனதற்கான ஆய்வுகள் - வழிபாட்டின் தொடக்கம் - வழிபாடு எங்கெல்லாம் இருந்தது - பண்டைய மக்கள் எழுது வதற்குப் பயன்படுத்திய பொருள்கள் - மேலை நாடுகளிலும், சென்னை யிலும் இருந்த நூல் நிலையங்கள் - ஆரியமொழி இந்திய மண்ணில் வேரூன்றிய வரலாறு - தமிழுக்கு நேர்ந்த கேடுகள் - திருவள்ளுவர் குறித்த கதைகள் - வள்ளுவச் சமயம் - பண்டைய நாகரிக நாடுகள் - அந்நாடுகளில் பெண்களைப் பற்றிய நிலை - அகத்தியர் பற்றிய பழங்கதைகள் - திராவிட மொழிகள் பற்றிய குறிப்புகள் - உலகநாடுகளில் தமிழர் நாகரிகச் சுவடுகள் - திராவிட மொழிகளுக்குத் தாய்மொழி தமிழ் - திராவிடரின் பிறப்பிடம் - ஐவகை நிலங்கள், பாகுபாடுகள் - பழக்க வழக்கங்கள் - சிந்து வெளி நாகரிக மேன்மை - புத்தரின் பிறப்பு - அவரைப் பற்றிய கதைகள் - இராமகாதை பற்றிய செய்திகள் - தென்னவரின் குலங்கள், குடிகள், வடவரின் குலங்கள், .குடிகள் - தமிழின் பழமை, தமிழக எல்லை அமைப்பு - பண்டைக்கால கல்வி முறை, உரைநடை - வேதங்கள், வேதங்களுக்கும் ஆகமங்களுக்கும் உள்ள வேறுபாடுகள் - நீர்வழி, நிலவழி வணிகம் சிறந்தோங்கிய நிலை - மலைவழி, கடல்வழி, நிலவழி பொருள்கள் நிரம்பிய காலம் - சுற்றம் தழைக்க வாழ்ந்த நிலை - தமிழ வணிகர், வேற்று நாட்டு வணிகருடன் தொடர்பு கொண்டு மிக்கோங்கியிருந்த காலம் - வானநூல் கலையும், சிற்பக் கலையும், கட்டடக் கலையும் , இசைக்கலையும் மிக்கோங்கியிருந்த காலம் - ஆரியர் வருகைக்கு முற்பட்ட பிறமொழி கலப்பற்ற தூய தமிழ் பெருகி யிருந்த காலம் - உலக நாகரிகங்களுக்குத் தமிழர் நாகரிகம் நாற்றங்கால் - உலகப் பண்பாடுகளுக்குத் தமிழர் பண்பாடு தொட்டிலாக அமைந்தமை - அகராதிகள் - அறிவுத் தேடலுக்குரிய செய்திகள் - இவர்தம் நூல்களின் உயிர்க்கூறுகளாக அடங்கியுள்ளன.

வாழும் மொழி தமிழ்
தமிழ் இளைஞர்கள் தம் முன்னோரின் பெருமையை உணர, எதிர்கால வாழ்விற்கு ஏணிப்படிகளாய் அமைவன இந்நூல்கள். எகிப்திய மொழி, சுமேரிய மொழி, இலத்தீனும், பாலியும் கிரேக்கமும் அரபிக் மொழியும் வாழ்ந்து சிறந்த காலத்தில் தமிழ் மொழியும் வாழ்ந்து சிறந்தது. பழம்பெரும் மொழிகள் பல மாண்டும் சில காப்பக மொழிகளாகவும் அறிஞர்களின் பார்வை மொழியாகவும் இருந்து வரும் இக் காலத்தில் இன்றளவும் இளமை குன்றா வளம் நிறைந்த மொழியாக தமிழ் மொழி வாழ்கிறது என்று நாம் பெருமைகொள்ளலாம்.

ஆனால், இத்தமிழ் மொழியின் நிலை இன்று ஆட்சிமொழியாக அலுவல் மொழியாக, இசைமொழியாக, கல்வி மொழியாக, அறமன்ற மொழியாக , வழிபாட்டு மொழியாக, குடும்ப மொழியாக இல்லாத இரங்கத் தக்க நிலையாக உள்ளது. தாய்மொழியின் சிறப்பைப் புறந்தள்ளி வேற்றுமொழியைத் தூக்கிப் பிடிக்கும் அவல நிலை மிகுந்துள்ளது. முகத்தை இழந்த மாந்தன் உயிர்வாழ முடியாது. எப்படி உயிரற்றவனோ, அவ்வாறே மொழியை இழந்த இனம் இருந்த இடம் தெரியாமல் அழியும் என்பது உலக வரலாறு காட்டும் உண்மை. ஒரு இனத்தை அழிக்க வேண்டுமெனில் மொழியை அழித்தால்தான் இனத்தை அழிக்க முடியும். உலக மக்களெல்லாம் தம் கையெழுத்தைத் தம் தம் தாய்மொழியில் போடுவதைப் பெருமையாகக் கொள்வர். ஆனால் தமிழ் மண்ணின் நிலையோ? எங்கணும் காணாத அவலம் நிறைந்தது. மொழியையும் இனத்தையும் உயர்வாகக் கருதிய இனங்கள் உலக அரங்கில் உயர்ந்து நிற்கும் உன்னதத்தையும் தாழ்வாகக் கருதிய இனங்கள் உலக அரங்கில் தாழ்வுற்று இருப்பதையும் தமிழர்கள் இனியேனும் அறிவார்களா?

தமிழர்களின் கடன்
இளம் தலைமுறைக்கும் மாணவர்களுக்கும் பயன்படத்தக்க இவ்வரிய நூல்களைத் தொகுத்து 23 திரட்டுகளாகக் கொடுத்துள்ளோம். தமிழ் மொழியின் காப்புக்கும், தமிழரின் எழுச்சிக்கும் வித்திடும் இந்நூல்கள். தமிழர் யார், எதிரிகள் யார் எனும் அரிய உண்மைகளைக் கண்டு காட்டும் நூல்கள். இவரின் பேருழைப்பால் எழுதப்பட்ட இந் நூல்கள் பழைய அடையாளங்களை மீட்டெடுக்கும் நூல்கள். தமிழர் களுக்குள்ள பலவீனத்தை உணர்வதற்கும் பலத்தை உயிர்ப்பிப்பதற்கும் உரிய நூல்களாகும். இந் நூல்களைத் தேடி எடுத்து இளந்தலைமுறைக்கு வைப்பாகக் கொடுத்துள்ளோம். இவற்றைக் காப்பதும் போற்றுவதும் தமிழர்கள் கடன்.

மாண்டுபோன இசுரேல் மொழியையும் பண்பாட்டையும் மீட் டெடுத்த இசுரேலியர்களின் வரலாறு நமக்குப் பாடமாக அமைந்துள்ளது. உலக மக்களுக்கு நாகரிகம் இன்னதெனக் காட்டியவர்கள் தமிழர்கள். உலகில் முதன்முதலில் உழவுத் தொழிலையும் கடல் வாழ்வையும் வளர்த்த வர்கள் தமிழர்கள். முதன்முதலில் வீடமைப்பும், தெருவமைப்பும் நகரமைப்பும் நாடமைப்பும் கண்டவர்கள் தமிழர்கள். உலகில் முதன்முதலில் மொழியும் கலையும் ஆட்சிப் பிரிவுகளும், சட்டங்களும் பிற கூறுகளும் வகுத்தவர்கள் தமிழர்கள்.
எழுச்சிக்கு வித்திட…
உடம்பு நோகாமல் கை நகத்தின் கண்களில் அழுக்குபடாமல் தமிழகக் கோயில்களைச் சாளரமாகக் கொண்டு வாழும் கூட்டத்தால் தமிழுக்கும் தமிழர்களுக்கும் விளைந்த சீரழிவை இற்றைத் தலைமுறை அறிதல் வேண்டும். மறுமலர்ச்சிக்கும் உரிமைப் போருக்கும் உன்னத எழுச்சிக்கும் அந்தந்த நாடுகளில் இளைஞர்கள் முன்னெடுத்துச் சென்ற வரலாறு நம் கண்முன்னே காட்சியாகத் தெரிகிறது. அயர்லாந்து, செர்மனி, துருக்கி, சப்பானின் அன்றைய நிலையும், இன்றைய நிலையும் - தமிழ் இளைஞர்கள் படித்தால்தான் நம்நாட்டின் எழுச்சிக்கு வித்திட முடியும் என்பதை இந்நூல்களின் வாயிலாக உணர முடிகிறது.

இந் நூல் திரட்டுகள் வெளிவருவதற்கு எனக்குப் பெரிதும் உதவியாக இருந்தவர் சென்னை வாழ் புலவரும், வடசென்னை தமிழ் வளர்ச்சிப் பேரவையின் செயலாளர், நிறுவனருமான புலவர் கோ. தேவராசன், மு.க.,க.இ., ஆவார். இவரின் பேருதவியால் முழுமையாக நூல்களைத் தேடி எடுத்துத் தமிழ் உலகிற்குக் கொடையாகக் கொடுத்துள்ளோம். அவருக்கு எம் நன்றி. இந்நூல்களைப் பொருள் வாரியாக பிரித்துத் திரட்டுகளாக ஆக்கியுள்ளோம். ஒவ்வொரு திரட்டிற்கும் தக்க தமிழ்ச் சான்றோரின் அறிமுக உரையோடு வெளியிடுகிறோம். இவர்களுக்கு என் நன்றி என்றும். இந் நூலாக்கப் பணிக்கு உதவிய கோ. அரங்கராசன், மேலட்டை ஆக்கத்திற்கு உதவிய பிரேம், கணினி இயக்குநர்கள் சரவணன், குப்புசாமி, கலையரசன், கட்டுநர் தனசேகரன், இந்நூல்கள் பிழையின்றி வெளிவர மெய்ப்புத் திருத்தி உதவிய புலவர் சீனிவாசன், புலவர் ஆறுமுகம், செல்வராசன் ஆகியோருக்கும் மற்றும் அச்சிட்டு உதவிய ‘ப்ராம்ட்’ அச்சகத்தார் மற்றும் ‘வெங்க டேசுவரா’ அச்சகத்தாருக்கும் எம் பதிப்பகம் சார்பில் நன்றியைத் தெரிவித்துக் கொள்கிறேன்.

பதிப்பகத்தார்



அறிவுரை மாலை


முன்னுரை
பள்ளிக் கூடங்களில் பாட புத்தகங்களாக வைப்பதற்கு உரிய நூல்கள் மாணவர்க்கு நானா வகையிலும் அறிவு புகட்டத்தக்கனவாக இருத்தல் வேண்டுமென்பது கல்விப் பகுதியாரின் கருத்தாகும். ஒருமுறை ஒரு நூலகத்துப் பயின்ற கருத்துக்களையே மேலும் பயிலுதல் மாணவர்க்கு இன்பம் அளிக்க மாட்டாது. பிற பாட புத்தகங்களில் வராத புதிய பொரு ளுரைகளைத் தேடித் தொகுத்து இந்நூல் ஆக்கப்பட் டுள்ளது. இந்நூல் இலங்கை எ°.எ°.ஸி பரீட்சைக்கு நான்கு ஆண்டுகள் பாடமாக இருந்திருக்கின்றது. இது புதிய திருத்தங்களோடு நான்காவது பதிப்பாக வெளி வருகின்றது. தமிழ் உலகம் இதனை ஏற்று யாம் புரிந்து வரும் பணிக்கு ஊக்கம் அளிக்கும் என எதிர்பார்க் கின்றோம்.

சென்னை

01-11-1950

ந.சி. கந்தையா

1. 1இருமலையும் நிகரேயாம்
வேனிற்காலத் தென்றல் இனிமையாக வீசுகின்றது. மேகம் திரண்டு தென்மலையில் தவழ்கின்றது. குன்றாத வளமுடைய குற்றால மலையி னின்றும் ஒரு குறவஞ்சி புறப்பட்டாள். பொன்றாத வளமுடைய பொதிய மலையினின்றும் மற்றொரு குற மாது புறப்பட்டாள். இரு வஞ்சியரும் இடை நிலத்தில் ஒருவரை ஒருவர் எதிர்ப்பட்டார்கள். தன் மலையைப் புகழுந் தன்மைவாய்ந்த குற்றாலக் குறவஞ்சி, திரிகூட மலையின் பெருமையை விரிவாகக் கூறத் தொடங்கினாள்.

தவமுனிவர் கூட்டுறவும்
அவரிருக்கும் குகையும்
சஞ்சீவி முதலான
விஞ்சை மூலிகையும்
கவனசித்தர் ஆதியரும்
மவுன யோகியரும்
கத்திருக்கும் கைலாயம்
ஒத்திருக்கும் அம்மே”

என்று குற்றால மலையின் பெருமையைக் குறவஞ்சி ஒருவாறு கூறினாள்.

“அம்மே! எனது மலை ஈசன் வாழும் கைலை மலையை ஒப்பதாகும். அங்கு தவமுனிவர் குழாம் குழாமாய் தங்கி வாழ்கின்றார்கள். யோகியரும் சிந்தையை ஒடுக்கிச் சீரிய தவஞ் செய்கின்றார்கள். சஞ்சீவி முதலான விஞ்சை மூலிகைகள் எங்கும் செழித்து வளர்கின்றன. மாதவத்தோர் தவம் புரியும் மலைக் குகைகள், எம்மருங்கும் மாண்புற விளங்குகின்றன. என் மலையை ஒப்பது கைலை மலை ஒன்றே” என்று தன் மலைப் பெருமையை மலைமாது கூறினாள். இதைக் கேட்ட பொதியமலைக் குறவஞ்சி மனத்தில் புதியதோர் ஊக்கம் பிறந்தது. குற்றால மலையிலும் தன் மலை சிறந்ததென்று குறவஞ்சியிடம் கூறத் துணிந்தாள்; குற்றாலக் குறமாதை நோக்கி, “வஞ்சியே! என் மலையின் பெருமையை மறைத்து வஞ்சமாகப் பேசுகின்றாயோ!

திங்கள்முடி சூடுமலை
தென்றல் விளையாடும் மலை
தங்கும் முயல் சூழுமலை
தமிழ் முனிவன் வாழுமலை
அங்கயற்கண் அம்மை திரு
அருள் சுரந்து பொழிவதென
பொங்கருவி தூங்கும் மலை
பொதியமலை என் மலையே”

என்று பொதிய மலையைப் புகழ்ந்துரைத்தாள். “வஞ்சி! எனது மலையின் திருமுடியில் வெண்மதி விளங்கும். மலை எங்கும் மந்தமாருதம் இருந்து விளையாடும். தமிழை வளர்க்கும் தவமுனிவன் அங்கு தங்கி வாழ்வான். அங்கயற்கண் அம்மையின் அருள்போல அருவி நீர் பொழியும். இதனினும் சிறந்தமலை இவ்வுலகில் உண்டோ?” என்று குற்றாலக் குறவஞ்சியைக் குமைக்க முயன்றாள்.
இவ்வாறு பொதிய மலை மாது பொதிந்துரைத்த சொற் கேட்ட குற்றாலக் குறவஞ்சி தன் மலையிலமைந்த அருவியின் பெருமையையும், பூக்களின் பண்பையும், மலர்களின் மாண்பையும் மிக ஏற்றமாய் எடுத் துரைக்க எண்ணினாள்.

“முழங்கு திரைப்புனல் அருவி
கழங்கென முத்தாடும்
கிழங்கு கிள்ளித் தேனெடுத்து
வளம்பாடி நடிப்போம்
கிம்புரியின் கொம்பொடித்து
வெம்புதினை இடிப்போம்
செழுங்குரங்கு தேமாவின்
பழங்களைப் பந்தடிக்கும்
தேனலர் சண்பகவாசம்
வானுலகில் வெடிக்கும்
வழங்குகொடை மகராசர்
குறும்பலவி லீசர்
வளம்பெருகும் திரிகூட
மலையெங்கள் மலையே”

“அம்மே! எனது குற்றால அருவி உன் மலை அருவியிலுங் குறைந்ததோ? கண்டோர் வியக்கும் அவ்வருவி வெண் முத்தைக் கழங்காக விளையாடும். அவ்வருவி நீர் பெருகி எங்கள் சிறுமியர் சிறு வீட்டை அடித்துக் கொண்டோடும். இன்னும் எனது மலைவளம் கூறுகின்றேன் கேள். அம்மலையில் விளையும் இனிய கிழங்குகளை நாங்கள் அகழ்ந்து எடுப்போம். தேனுந் தினைமாவும் உண்டு திளைத்திடுவோம். இன்னும் அம்மலையில் இலங்கும் மாங்கனிகளை வானரங்கள் மாந்தி மகிழ்ந்து பந்தடித்து விளையாடக் கண்டு களிப்போம். வானுற ஓங்கிய மரங்களின் மலர்கள் விண்ணுலகில் வெடித்து மணம் வீசும். இத்தகைய மலைக்கு உன்மலை இணையாகுமோ?” என்று இறுமாந்து கூறினாள். இவ்வாறு குற்றால மாது குளிர்ந்து உரைத்த மாற்றம், பொதியமலை மாதின் மனத்தை வெதுப்பியது; வண்ணமாய சொற்களால் தன் மலைவளம் கூறத் தொடங்கி னாள்.

“கொழுங் கொடியின் விழுந்தவள்ளிக்
கிழங்கு கல்லி எடுப்போம்
குறிஞ்சிமலர் தெரிந்துமுல்லைக்
கொடியில்வைத்துத் தொடுப்போம்
பழம்பிழிந்து கொழுஞ்சாறும்
தேறுலும்வாய் மடுப்போம்
பசுந்தழையும் மரவுரியும்
இசைந்திடவே உடுப்போம்
செழுந்தினையு நறுந்தேனும்
விருந்தருந்தக் கொடுப்போம்
சினவேங்கைப் புலித்தோலின்
பாயலிற்கண் படுப்போம்
எழுந்துகயற் கணிகாலில்
விழுந்துவினை கெடுப்போம்
எங்கள் குறக் குடிக்கடுத்த
வியல்பிதுகா ணம்மே.”

“ஏ, வஞ்சி! மலையின் வளத்திலும் மலர்களின் மணத்திலும் என்மலை உன் மலைக்கு இளைத்ததென்றெண்ணாதே. எனது மலையில் கொழுங் கொடியில் செழுங் கிழங்கு வீழும். அக் கிழங்கை அகழ்ந்தெடுத்து நாங்கள் மகிழ்வோம். குன்றில் நிறைந்த குறிஞ்சி மலர் கொய்து, குழைத்த முல்லைக் கொடியில் வைத்துத் தொடுப்போம். பழம் பிழிந்து சாறெடுத்து அதனைத் தேனொடு கலந்து தினமும் உண்போம். செழுந் தினையும் நறும் தேனும் விருந்தினருக்குக் கொடுப்போம். பதனிட்ட புலித்தோலைப் பாயலாக விரிப்போம். காலையிலெழுந்து கருணை வடிவாய அம்மையைத் தொழுவோம். இத்தகைய மலையிலும் செம்மை வாய்ந்த மலை எங்குமே யில்லை” என்று செம்மாந்து எடுத்துரைத்தாள்.

இவ்வாறு அருவியிலும் இருமலையும் நிகரெனவே குற்றால மாதின் மனத்தில் தோன்றியது. ஆகவே, வேறு வகையால் பொதியமலை மாதை வெல்லக் கருதினாள். புதுப் பெருமையற்றோர் பழம் பெருமைகூறும் பான்மைபோலக் குற்றாலக் குறவஞ்சி தனது நாட்டின் தொன்மை கூறத் தொடங்கினாள்.

“எனது நாடு நன் நாட்டின் முன்னாட்டும் நாடாகும்; விண்ணோரும் விரும்பும் விழுமிய நாடாகும். நீங்காத வல்வினையும் நீங்கிய நல் நாடாகும். முக்கண்ணான் ஆடிய முதுமை பெறு நாடாகும். இத்தகைய பழம் பெருமை உனது நாட்டுக்கு உண்டோ?” என்று கூறி அளவிறந்த மகிழ்ச்சி யால் ஆடிப்பாடினாள். குற்றாலமாது கூறிய நாட்டின் பெருமையை நன்றாகக்கேட்ட பொதியமலை மாது, புன்முறுவல் பூத்துத் தன் மலையின் பழம் பெருமையைக் கூறத்தொடங்கினாள். இறையவரும் மறையவரும், வடகலையும், தென்கலையும், நவமணியும் குருமணியும் போற்றி யுறையும் பொதிய மலையின் பெருமையைக் குறமாது நிறை மொழிகளாற் கூறுகின்றாள்.

“மந்தமாருதம் வளரு
மலையெங்கள் மலையே
வடகலை தென்கலைபயிலு
மலையெங்கள் மலையே
கந்தவேள் விளையாடு
மலையெங்கள் மலையே
கனகநவ மணிவிளையும்
மலையெங்கள் மலையே
இந்தமாநிலம் புரக்கு
மங்கயற்கள் அம்மை
இன்பமுறும் தென்பொதிய
மலையெங்கண் மலையே.”

“அம்மே! மந்தமாருதம் வளரும் மலை எங்கள் மலையேயாகும். வடகலையும் தென்கலையும் வளர்ந்தோங்குமலை எங்கள் மலையேயாகும். கந்தவேள் விளையாடும் மலை எங்கள் மலையேயாகும். பொன்னும் நவமணியும் பொருந்திய மலை எங்கள் மலையேயாகும். அங்கயற்கண் அம்மை அருள் சுரந்து அமரும் மலை எங்கள் மலையேயாகும். இவ்வாறு இமையோரும் மறையோரும் விரும்பி உறையும் இணையற்ற நாடு எங்கள் நாடேயாகும்” என்று பொதிய நாட்டின் பழம் பெருமை கூறக்கேட்ட குறவஞ்சி சிறிது குனிந்தாள்.

நாட்டின் பெருமை கூறிய பொதிய மலைக் குறத்தியை வெல்ல இயலாதென்றறிந்து குற்றாலக் குறமாது, ஆற்றின் பெருமையால் அம்மாதை வெல்லக் கருதினாள். ஞானிகளும் அறியாத சித்திர நதியின் பிறப்பையும் குறவஞ்சி கூறத் தொடங்கினாள். திரிகூடமலையில் தேனருவி திரையாய் எழும்பிச் சிவகங்கை ஆறாய்ப் பாய்ந்து, செண்பக அடவியின் வழியாய்ச் சென்று பொங்குமா கடலில் வீழ்ந்து சித்திர நதியாகப் பாயும் சிற்றாற்றின் பெருமையை நிறைந்த சொற்களாற் போற்றிப் புகழ்ந்தாள். அப்பால் அந்நதி பெருகிவரும் பெருமையையும் அவ்வாற்றில் உகளும் மீன்களின் வகைகளையும் குறவஞ்சி கூறத் தொடங்கினாள்.

குற்றால மலையினின்று பெருகியோடும் சித்திர நதியில் பசவையும், குசவையும், வாளையும், கோளையும், தேனீயும், உளுவையும், மயிந்தியும், பயிந்தியும், அசரையும், மசரையும், அராலும், விராலும் அங்கு மிங்கும் பாய்ந்து விளையாடும் பெருமையைக் குறவஞ்சி விளக்கமாகக் கூறினாள். இதனைக் கேட்ட பொதிய மலைக் குறமாது தனது மலையில் தோன்றும் பெரியாறென்னும் பொருநையாற்றின் பெருமையையும், அவ்வாற்றில் அமைந்த மீன்களின் வகையையும் அழகுற எடுத்துரைத்தாள். குறு முனிவன் வாழும் மலை விடத்தே தோன்றி, வானருவியாய் விழுந்து, கல்யாணி தீர்த்தமாய் இழிந்து, பொருநையாய்ப் பெருகிவரும் பொதியமலை ஆற்றின் பெருமையைக் குறமாது கனிந்த சொற்களால் மொழிந்தாள். அவள் பொருநையாற்றின் பெருமையை வியந்து கூறக் கேட்ட குறவஞ்சி பொதிய மலையின் பெருமையை அறிந்து, இருமலையும் நிகரென்றும் இதற்கு ஐயமிலதேயாம் என்னும் சமரச அறிவோடு சாந்தமாய்ப் பிரிந்து சென்றாள்.

2. நச்சினார்க்கினியர்
“பச்சைமா லனைய மேகம்
பௌவநீர் பருகிக் கான்ற
வெச்சினாற் றிசையு முண்ணு
மமிழ்தென வெழுநா வெச்சின்
மெச்சிநா ணாளும் விண்ணோர்
மிசைகுவர் வேத போத
னச்சினார்க்கினிய னெச்சி
னறுந்தமிழ் நுகர்வர் நல்லார்”

புலவர் உச்சிமேற் கொள்ளும் நச்சினார்க்கினியர் பாண்டிவள நாட்டிலே மதுராபுரியில் பிறந்தவர்; அந்தண மரபினர்; பாரத்துவாச கோத்திரத்தினர்; சைவ மதத்தினர்.

இளம்பூரணர், பேராசிரியர், சேனாவரையர், ஆளவந்த பிள்ளை முதலிய உரையாசிரியர்கள் இவர் உரையில் எடுத்துக் கூறப்படுகின்றமை யின், இவர், அவர்கள் காலத்தவர் அல்லது பிற்பட்டவர் ஆதல் வேண்டும். பரிமேலழகரும் இவரும் ஒரே காலத்தவரென்றும் கருதப்படுவர். பரிமே லழகர் கொள்கையை இவர் திருமுருகாற்றுப்படை உரையில் மறுத்திருக் கின்றார்.

திருமுருகாற்றுப்படை பதினோராந் திருமுறையின் ஒரு பகுதியாக உள்ளது. திருமுறை நம்பியாண்டார் நம்பியாரால் வகுக்கப்பெற்றது. நம்பி யாண்டார் நம்பியின் காலம் பதினோராம் நூற்றாண்டென்பர். திருமுரு காற்றுப்படை பதினோராந் திருமுறையிற் சேர்க்கப்பட்டுள்ளதை நச்சினார்க் கினியர் கூறிற்றிலர். ஆகவே நச்சினார்க்கினியர், திருமுறை வகுப்பதற்கு முன்னிருந்தவராதல் வேண்டும். இன்றேல் திருமுருகாற்றுப்படை, திருமுறை யுள் பிற்காலத்துச் சேர்க்கப்பட்டதாதல் வேண்டும். உரை ஆசிரியர்களின் காலம் பன்னிரண்டாம் நூற்றாண்டுக்கும் பதினான்காம் நூற்றாண்டுக்கும் இடையிலென இக்கால ஆராய்ச்சியாளர் கூறுவர்.

பத்துப்பாட்டு, தொல்காப்பியம், கலித்தொகை சீவகசிந்தாமணி, முதலிய நூல்களுக்கும், குறுந்தொகையிற் பேராசிரியர் பொருளெழுதா தொழிந்த இருபது செய்யுளுக்கும் இவர் உரை செய்தனர். இதனை,

“பாரத்தொல் காப்பியமும் பத்துப்பாட் டுங்கலியு
மாரக் குறுந்தொகையு ளைஞ்ஞான்குஞ் - சாரத்
திருத்தகு மாமுனிசெய் சிந்தா மணியும்
விருத்திநச்சி னார்க்கினிய மே,”

என்னும் வெண்பா விளக்குகின்றது.

இவர், சீவகசிந்தாமணிக்கு முதன் முறை ஓர் உரை எழுதினார். அக் காலத்துப் புகழ்பெற்றிருந்த சைன வித்துவான்கள் அவ்வுரையை அங்கீகரித்திலர். அதுகண்டு இவர் அருகத நூல்கள் பலவற்றையும் நலமுற ஆராய்ந்து இரண்டாவது ஓர் உரை எழுதி அவர்களுக்குக் காட்ட, அவர்கள் உற்று நோக்கி வியந்து அவ்வுரையை அங்கீகரித்துக் கொண்டனர் என்று சைனர் கூறுவர்.

இவர் தொல்காப்பிய உரை முதலியவற்றில் வேதம், வேதாங்கம் முதலிய நூல்களிலிருந்தும், பல உரைகளிலிருந்தும் பற்பல பொருள்களை எடுத்து ஆங்காங்கு நன்கு காட்டிப் போகின்றனர். அதனால் இவர், வட மொழியிலும் மிக்க பயிற்சி யுடையவரென்று சொல்வதுடன் பலவகையான கலைகளிலும் வல்லவரென்று சொல்லவுமிடமுண்டு.

இவர் காலத்தில் பரிமேலழகர் உடனிருந்தாரெனக் கூறுவோர், “குடம்பை தனித்தொழியப் புட்பறந்தற்றே - உடம்பொ டுயிரிடை நட்பு” என்னும் குறளில் `குடம்பை’ என்பதற்கு நச்சினார்க்கினியர் கூண்டு எனவும், பரிமேலழகர் முட்டை எனவும், பொருள் கூறினர் எனவும், நச்சினார்க்கினியர், பரிமேலழகர் உரையைப் புகழ்ந்தனரெனவுங் கூறுவர்.

1பாற்கடல்போற் பரந்த நல்ல நூல்களின் உயர்ந்த பொருள்களை நுண்ணிதாகக் கற்றுணர்ந்த குற்றந்தீர்ந்த கேள்வியுடைய புலவோர் அறம் பொருள் இன்பம் வீடு என்னும் நாற்பொருள் பொதிந்த நூல்களாகச் செய்தனர். நச்சினார்க்கினியர் அந்நூல்களையெல்லாம் துறைபோகக் கற்றறிந்த சிந்தையுடையர்.

எழுத்தும் சொல்லும் பொருளுமாகிய மூன்றும் இழுக்கின்றி அமைந்த திருந்திய பழைய புகழுடைய தொல்காப்பியம் என்னும் ஆழ்ந்த கடற்பரப்பை நாவாய்கொண்டு கடந்து பெரிய கரையை அடைதலரிது. அதனைக் கற்றுக் கரைகாணமாட்டாத கல்லா மாந்தர் கற்றுக் கரையேறுதல் வேண்டியும், நல்ல அறிஞர் விரும்புதல் வேண்டியும், மறுவுங் குறையு மின்றிக் கதிருடைய கலை நிறைந்த முழுமதிபோல், இவர் காண்டிகை உரை செய்தார்; பண்டையோர் புகழ்ந்த நூல்களை ஆராய்ந்து, சான்றோர் பாடிய தண்ணிய தமிழின் சுவையைக் கற்போர்க்கு விளங்குமாறு பத்துப்பட்டுக்குத் தெள்ளிய உரை எழுதினார். கடல் சூழ்ந்த உலகில் அறிவுடையோர் பயிலுங் கலித்தொகைக் கருத்தினை விளக்கியும், உள்ளுறை உவமம், ஏனை உவமம், உரிப்பொருள், மெய்ப்பாடு, வினைமுடிவு முதலியவற்றைக் காட்டியும் யாவரும் போற்ற இனிய உரை எழுதினார்.

இவர், உலகம் புகழ்ந்து கொண்டாடும் சிந்தாமணிக்குத் திருத்தக்க தேவரின் கருத்து இது என் நுண்ணுரை செய்த புலமையுடைய ஆசிரியர்; பேராசிரியர் உரை எழுதாதொழிந்த குறுந்தொகையின் இருபது பாடல் களுக்கும் உரை செய்த புகழமைந்த மறையோன்; எட்டுத்திசைகளிலும் புகழ் விளங்க, வண்டு ஒலிக்கும் சோலையுடைய மதுராபுரியிற்றோன்றிய ஆசிரியன்; பாரத்துவாசிகோத்திரத்திற்றோன்றியவரும், நான் மறை துணிந்துகூறும் நற் பொருளாகியஞானம் நிறைந்தவருமாகிய சிவச்சுடர்; தனக்குத் தானே ஒப்பாகிய தன்மையும் மெய்மையுமுடைய நச்சினார்க் கினியன் என்னும் பெயரோன்; இருவினைகளையும் போக்கும் அருவி யுடைய பொதிய மலையிலிருக்கும் குறுமுனிவர் ஆராய்ந்த தமிழ் விளங்க, அவன் புகழ் இவ்வுலகில் ஊழிகாலம் விளங்குவதாக.

“எவனால வாயிடைவந் தமுதவா
யுடையனென வியம்பப் பெற்றோன்
எவன் பண்டைப் பனுவல்பல இறவாது
நிலவவுரை யெழுதி யீந்தோன்
எவன் பரம உபகாரி யெவ
னச்சினார்க்கினிய னெனும்பேராளன்
அவன்பாத விருபோது மெப்போது
மலர்கவென தகத்து மன்னோ”

(இ-ள்) எவன் மதுரையிற் பிறந்து அமுதாவயன் என்று சொல்லப்பெற்றோன்? எவன் பழைய நூல்கள் இறந்துபோகாது நிலவ உரையெழுதி அளித்தோன்? எவன் பெரிய உபகாரி? எவன் நச்சினார்க் கினியன் எனும் பெயருடையோன்? அவனது பாதங்களாகிய இருமலர் களும் என்னகத்து எப்போதும் மலர்வனவாக.

3. சரித்திரம்
கழிந்த நிகழ்ச்சிகளை உள்ளவாறு மொழிதல் சரித்திரம் எனப்படுகின் றது. கட்டுக் கதைகள் சரித்திரமாகா. சரித்திரத்தையும் கட்டுக் கதைகள் போன்ற பரம்பரைக் கதைகளையும் பிரித்து அறிவது எளிது அன்று. எழுத்துப் பிரமாணங்கள், முற்றாகக் கொள்ளத் தக்கனவல்ல. சில செவிவழிக் கதைகளும் சரித்திரங்களோடு கலந்திருத்தல் கூடும். செவிவழிக் கதைகள் மிக ஐயத்துக்கு இடமானவையாகவும், சிலவேளை கட்டுக்கதைகளாகவும் மறந்து விடத் தக்கனவாகவும் இருக்கும். மனிதன் செவிவழிக் கதைகளை வைத்துக்கொண்டு, பல கற்பனைக் கதைகளை உண்டாக்கி யிருக்கிறான். இதனால் உண்மைக் கதைகளையும் கட்டுக் கதைகளையும் பிரித்தறிய முடியாமல் இருக்கின்றது.

சரித்திரம் எழுதுவதற்கு உண்மையான ஆதாரங்கள் மட்டும் போது மானவையல்ல. பல உண்மைச் சரித்திரங்களும், காலக் குறிப்புகளும் எகிப்து, ஆசீரியா, சீனம் முதலிய நாடுகளைப் பற்றிக் காணப்படுகின்றன. உண்மைச் சரித்திரங்களாயினும் அவை அந் நாடுகளின் சரித்திரம் எழுது வதற்குப் போதுமானவையல்ல. ஒரு காலத்தில் இருந்த அரசன் அடுத்த நாட்டு அரசனோடு போராடி வென்றான், அல்லது தோற்றான் என்பன போன்ற குறிப்புகள் கால சம்பந்தமான பயனுள்ளன. ஆனால் அவை சரித்திரம் ஆகமாட்டா. காலக் குறிப்புகள் மாத்திரமல்ல, சமூக நிகழ்ச்சிகள், அவற்றின் படிப்படியான முன்னேற்றம், அவற்றின் வளர்ச்சிக் காலத்தில் மாற்றமடைந்த நிகழ்ச்சிகள், அவை ஒரு போக்கிலிருந்து இன்னொரு போக் கில் மாறுதலடைதல் முதலியவற்றை எல்லாம் விளக்கிக் கூறுவதே சரித்திரமாகும்.

பரந்த பூமியின் மேற்பரப்பில் மனிதர் வாழ்ந்து வருகின்ற காலத்தை யும் இடத்தையும் உணர்த்தும் சரித்திரமோ அற்பமானது. பழைய அநாகரிக மக்களுக்குச் சரித்திரம் இல்லை. வாழ்க்கையின் பொருட்டுப் போராடுவதில் அவர்களுடைய ஆற்றல் ஓய்ந்துவிட்டது. அவர்கள் தம்மைக் கூட்டமாகச் சேர்ந்து வாழும் உயிர்களாக நினைக்கவும் சமூக நிகழ்ச்சிகளை எழுதவும் நேரம் பெறவில்லை. அரைகுறையாகத் திருத்தமடைந்த மக்கள் சரித்திர மெழுதும் அறிவைப் பெறாமலும் அதற்கு வேண்டிய ஆதாரங்கள் இல்லா மலும் இருந்தனர். ‘சாதி’ என்று சொல்லப்படுகின்ற பழமையான அடக்கி யாளும் பரம்பரை வழக்கினால் இந்தியா, எகிப்து, சீனா முதலிய நாடுகளின் சமூக வளர்ச்சி மிகப் பைய ஊர்ந்து செல்கின்றது; சில சமயங்களில் அது வளரவில்லை என்று கூறத்தக்கவாறு மெதுவாகச் செல்கின்றது.

பாட்டன் வாழ்ந்ததுபோலவே பேரனும் வாழ்கின்றான். இந் நிலைமையில் சரித்திரம் எழுதுவதற்கு வேண்டிய செய்திகள் இல்லாமல் இருக்கின்றன. பெரிய மக்கட் சமூகம் தலைமுறையாக ஒரே வகையான நிலைமையில் வாழ்தல் பெரிதும் கருத்தில் கொள்ளத்தக்கது. கிழக்குத் தேசங்களில் போரும் சமாதானமும் பெரிய மாறுதல்களைச் செய்திருக்கும் என்று தெரிகின்றது. ஆனால் அவ்வகையான மாறுதல்கள் சரித்திர சம்பந்தம் பெறாமலும் பெறுபேறுகள் குறிக்கப்படாமலும் இருக்கின்றன.

உண்மையான சரித்திரத்துக்கு நாலாயிரம் ஆண்டுகளை மட்டும் கொள்ளலாம். ஆரம்பம், பழைய ஏற்பாட்டுச் சரித்திரங்கள் ஆகலாம். யூதர்களின் சரித்திரக் குறிப்பு முடிவடைவதன் முன்னே கிரேக்கர் சரித்திரம் எழுத ஆரம்பித்தனர். அடுத்த படியில் உரோமர், தொடர்பான சரித்திரம் எழுதி வந்திருக்கின்றனர். இப்பொழுது சரித்திரத்துக்குள்ள ஆதாரங்கள் மேற்கிலும் தெற்கிலும் கிழக்கிலும் அதிகம் கிடைக்கின்றன.

உண்மை நிகழ்ச்சிகளை விசாரணை செய்வதில் ஆரம்ப சரித்திரக் காரர் முயற்சி எடுக்கவில்லை. சரித்திரம் எழுதுவோரும் சரித்திரத்தைப் படிப்போரும், உண்மையான சம்பவங்களைப் பொருட்படுத்தும் நிலை மையை அடையவும் இல்லை. ஆரம்ப சரித்திர ஆசிரியர் உண்மைச் சம்ப வங்களை விளக்குவதை விட, மக்களைக் கவரக் கூடிய கற்பனைகளிலும் சுவைகளிலும் கருத்துச் செலுத்தினர்.

இரங்கத்தக்க அல்லது நகைக்கத்தக்க ஒரு நல்ல கதை, உண்மை ஆராயப்படாதே விரும்பப்பட்டது. அவ்வகைக் கதைகளில் நேர்மைக்கும் தீ நெறிக்குமுள்ள தாரதம்மியங்கள் உச்ச நிலையிற் கூறப்படுகின்றன. இவையே பழஞ் சரித்திர ஆசிரியர்களின் நோக்கங்களாக இருந்தன. பழைய நாடக ஆசிரியர்களைப் போலவே இவர்களும் உண்மைகளோடு கட்டுக்கதைகளையும் கலந்து எழுதினர். அவர்கள் எடுத்துக் கொண்ட பொருள்கள் ஒரே வகையின. நாட்டைக் காப்பாற்றிய வீரனைப் பற்றியும் தோற்றுப்போன பகைவனைப் பற்றியுமே நாடகங்கள் எழுதப்பட்டன. அவர் களைப் பற்றிய வருணனைகள் உணர்ச்சி உண்டாக்கத்தக்க கற்பனைகளாக இருந்தன. இவை கண்டிக்கத் தக்கனவாக இருப்பினும் பேச்சு வன்மைக்கும் ஆவேசத்துக்கும் ஏற்றனவாக இருந்தன. ஹெரதோதசு (கி.மு. 500) முதலிய கிரேக்க சரித்திர ஆசிரியர்களால் எழுதப்பட்ட சரித்திரங்கள் இவ்வகை யினவே.

பழைய சரித்திரம், ஒரு பொருளைப் பார்த்து அதன் சரியான சாயலை வரையாது மற்ற எல்லா அழகுகளும் தோன்ற வரையப்பட்ட ஓவியம் போன் றது. முற்கால ஆசிரியர்கள், பொது மக்களுக்குச் சரித்திரம் எழுதினார்களே யன்றிச் சரித்திரக் கலையைப் பயில்வோர்க்காக எழுதவில்லை என்று கூறலாம்.

4. 1முச்சங்கமும் இறையனார் அகப்பொருளும்
தலைச்சங்கம், இடைச்சங்கம், கடைச்சங்கமென மூவகைப்பட்ட சங்கம் இரீஇயினார் பாண்டியர்கள். அவருள் தலைச்சங்க மிருந்தார் அகத்தியனாரும், திரிபுரமெரித்த விரிசடைக் கடவுளும், குன்றெறிந்த குமரவேளும், முரஞ்சியூர் முடிநாகராயரும், நிதியின் கிழவனுமென, இத்தொடக்கத்தார், ஐற்றுஞ்ஞூநாற்பத் தொன்பதின்மரென்ப. அவருள்ளிட்டு நாலாயிரத்து நானூற்று நாற்பத்தொன்பதின்மர் பாடினாரென்ப. அவர்களாற் பாடப்பட்டன எத்துணையோ பரிபாடலும், முதுநாரையும், முதுகுருகும், களரிய விரையுமென இத்தொடக்கத்தன. அவர் நாலாயிரத்து நானூற்று நாற்பதிற்றியாண்டு சங்கமிருந்தாரென்ப. அவர்களைச் சங்கமிரீஇயினார் காய்சின வழுதி முதலாகக் கடுங்கோனீறாக எண்பத் தொன்பதின்மரென்ப. அவருட் கவியரங்கேறினார் எழுவர் பாண்டிய ரென்ப. அவர் சங்கமிருந்து தமிழ் ஆராய்ந்தது கடல் கொள்ளப்பட்ட மதுரை என்ப. அவர்க்கு நூல் அகத்தியம்.

இனி இடைச்சங்கமிருந்தார் அகத்தியனாரும், தொல்காப்பியனாரும், இருந்தையூர்க் கருங்கோழியும், மோசியும், வெள்ளுர்க் காப்பியனும், சிறுபாண்டரங்கனும், திரையன்மாறனும், துவரைக் கோனும், கீரந்தையுமென இத்தொடக்கத்தார் ஐம்பத்தொன் பதின்மரென்ப. அவருள்ளிட்டு மூவாயிரத் தெழுநூற்றுவர் பாடினாரென்ப. அவர்களாற் பாடப்பட்டன கலியும், குருகும், வெண்டாளியும், இசை நுணுக்கமும், பூதபுராணமுமென இவையென்ப. அவர் மூவாயிரத்தெழுநூற்றியாண்டு சங்க மிருந்தாரென்ப. அவரைச் சங்கமிரீஇயினார், வெண்டேர்ச் செழியன் முதலாக முடத்திருமாறனீறாக ஐம்பத்தொன்பதின்மரென்ப. அவருட் கவியரங் கேறினார் ஐவர் பாண்டிய ரென்ப. அவர் சங்கமிருந்து தமிழ் ஆராய்ந்தது கபாடபுரத்தென்ப. அக் காலத்துப் போலும் பாண்டியனாட்டைக் கடல் கொண்டது.

இனிக் கடைச்சங்கமிருந்து தமிழாராய்ந்தார் சிறுமேதாவியாரும், சேந்தம்பூதனாரும், அறிவுடையரனாரும், பெருங்குன்றூர்க் கிழாரும், இளந்திருமாறனும், மதுரையாசிரியர் நல்லந்துவனாரும், மருதனிளநாகனா ரும், கணக்காயர்மகனார் நக்கீரனாருமென இத்தொடக்கத்தார் நாற்பத்தொன் பதின்மரென்ப. அவருள்ளிட்டு நானூற்று நாற்பத்தொன்பதின்மர் பாடினா ரென்ப. அவர்களாற் பாடப்பட்டன நெடுந்தொகை நானூறும், குறுந்தொகை நானூறும், நற்றிணை நானூறும், புறநானூறும், ஐங்குறுநூறும், பதிற்றுப் பத்தும், நூற்றைம்பது கலியும், எழுபது பரிபாடலும், கூத்தும், வரியும், சிற் றிசையும் பேரிசையுமென்று இத்தொடக்கத்தன. அவர்க்கு நூல் அகத்திய மும் தொல்காப்பியமுமென்ப. அவர் சங்கமிருந்து தமிழாராய்ந்தது ஆயிரத் தெண்ணூற்றைம்பதிற்றியாண்டு என்ப. அவர்களைச் சங்கமிரீ இயினார் கடல் கொள்ளப்பட்டுப் போந்திருந்த முடத்திருமாறன் முதலாக உக்கிரப் பெருவழுதியீறாக நாற்பத்தொன்பதின்ம ரென்ப. அவருட் கவியரங்கேறி னார் மூவர் பாண்டியரென்ப.

அக் காலத்துப் பாண்டியனாடு பன்னீரியாண்டு வற்கடஞ் சென்றது; செல்லப் பசிகடுகுதலும் அரசன் சிட்டரையெல்லாம் கூவி “வம்மின், யான் உங்களைப் புறந்தரகில்லேன்; என் தேயம் பெரிதும் வருந்துகின்றது; நீயிர் போய் நுமக்கறிந்தவாறு புக்கு, நாடு நாடாயின ஞான்று என்னை யுள்ளி வம்மின்” என்றான். என, அரசனை விடுத்து எல்லாரும் போயின பின்றைக் கணக்கின்றிப் பன்னீரியாண்டு கழிந்தது. கழிந்த பின்னர் நாடு மலிய மழைபெய்தது. பெய்த பின்றை அரசன் “இனி நாடு நாடாயிற்றாகலின் நூல் வல்லாரைக் கொணர்க” என்று எல்லாப் பக்கமும் ஆட்போக்க, எழுத்ததி காரமுஞ் சொல்லதிகாரமும் வல்லாரை எங்கும் தலைப்பட்டுக் கொணர்ந்து, பொருளதிகாரம் வல்லாரை எங்குந்தலைப்பட்டிலே மென்றுவந்தார்; வர, அரசனும் புடைபடக்கவன்று “என்னை! எழுத்துஞ் சொல்லும் ஆராய்வது பொருளதிகாரத்தின் பொருட்டன்றே! பொருளதிகாரம் பெறேமெனின் இவை பெற்றும் பெற்றிலேம்” என்று சொல்லா நிற்ப, மதுரை ஆலவாயில் அழனிறக் கடவுள் சிந்திப்பான், “என்னை பாவம்! அரசற்குக் கவற்சி பெரி தாயிற்று. அதுதானும் ஞானத்திடையதாகலான் யாம் அதனைத் தீர்க்கற் பாலம்” என்று இவ்வுறுபது சூத்திரத்தையுஞ் செய்து மூன்று செப்பிதழகத் தெழுதிப் பீடத்தின் கீழிட்டான்.

இட்ட பிற்றை ஞான்று தேவர்குலம் வழிபடுவான், தேவர் கோட்டத்தை எங்கும் துடைத்து நீர் தெளித்துப் பூவிட்டுப் பீடத்தின் கீழ்ப் பண்டென்றும் அலகிடாதான், அன்று தெய்வக் குறிப்பினான் அலகிடுவனென்று உள்ளங் குளிர அலகிட்டான். இட்டாற்கு அவ்வலகினோடும் இதழ் போந்தன. போதரக் கொண்டு போந்து நோக்கினாற்கு, வாய்ப்புடைத்தாயிற்றோர் பொருளதிகார மாய்க் காட்டிற்று. காட்டப், பார்ப்பான் சிந்திப்பான்; “அரசன் பொருளதிகார மின்மையிற் கவல்கின்றானென்பது பட்டுச் செல்லாநின் றுணர்ந்து நம் பெருமானருளிச் செய்தானாகும்” என்று, தன் அகம் புகாதே கோயிற்றலைக் கடைச் சென்று நின்று கடைகாப்பார்க் குணர்த்த, கடைகாப்பார் அரசற் குணர்த்த, அரசன் புகுதருக என்று பார்ப்பானைக் கூவச் சென்று புக்குக் காட்டக்கொண்டு நோக்கி, “இது பொருளதிகாரம்! நம் பெருமான் நமது இடுக்கண் கண்டு அருளிச் செய்தானாகற்பாலது” என்று, அத்திசை நோக்கித் தொழுது கொண்டு நின்று, சங்கத்தாரைக் கூவுவித்து, “நம் பெருமான் நமது இடுக்கண் கண்டு அருளிச்செய்த பொருளதிகாரம்! இதனைக் கொண்டு போய்ப் பொருள் காண்மின்” என, அவர்கள் அதனைக் கனமாப் பலகை ஏறியிருந்தாராய்வுழி, எல்லாரும் தாம்தர முரைத்த உரையே நன்றென்னு சில நாளெல்லாஞ் சென்றன. செல்ல, நாம் இங்ஙனம் எத்துணை யுரைப்பினும் ஒருதலைப்படாது; நாம் அரசுனுழைச் சென்று நமக்கோர் காரணிகனைத் தரல்வேண்டுமென்று கொண்டு போந்து, அவனாற் பொருளெனப்பட்டது பொருளாய், அன்றெனப்பட்டது அன்றா யொழியக் காண்டுமென எல்லா ரும் ஒருப்பட்டு அரசனுழைச் சென்றார். செல்ல. அரசனும் எதிர் எழுந்து சென்று, “என்னை? நூற்குப்பொருள் கண்டிரேல்” என, “அது காணுமாறு எமக்கோர் காரணிகனைத் தரல்வேண்டும்” எனப் “போமின் நுமக்கோர் காரணிகன் எங்ஙனம் நாடுவேன்? நீவிர் நாற்பத் தொன்பதின்மராயிற்று. நுமக்கு நிகராவார் ஒருவர் இம்மையினின்றே” என்று அரசன் சொல்லப் போந்து, பின்னையும் கனமாப் பலகை ஏறியிருந்து, “அரசனும் இது சொல் லினான். யாங்காரணிகனைப் பெறுமாறு என்னை கொலென்று சிந்திப்புழிச் “சூத்திரஞ் செய்தான் ஆலவாயி லவிர்சடைக் கடவுளன்றே! அவனையே காரணிகனையும் தரல்வேண்டுமென்று சென்று வரங்கிடத்தும்” என்று சென்று வரங்கிடப்ப, இடையாமத்து, “இவ்வூர் உப்பூரி குடிகிழார் மகனா வான், உருத்திர சன்மன் என்பான் பைங்கண்ணன், புன்மயிரன் ஐயாட்டைப் பிராயத்தன் மூங்கைப்பிள்ளை உளன்; அவனை அன்னனென்றிகழாது கொண்டுபோந்து ஆசனமேலிரீஇக் கீழிருந்து சூத்திரப் பொருளுரைத்தாற் கண்ணீர் வார்ந்து மெய்ம்மயிர் சிலிர்க்கும் மெய்யாயின உரை கேட்ட விடத்து; மெய்யல்லா உரை கேட்டவிடத்து வாளா இருக்கும். அவன் குமார தெய்வம்; அங்கோர் சாபத்தினாற்றோன்றினார்” என முக்காலி சைத்த குரல் எல்லார்க்கும் உடன்பாடாயிற்றாக, எழுந்திருந்து தேவர் குலத்தை வலங் கொண்டு போந்து, உப்பூரி குடிகிழாருழைச் சங்க மெல்லாஞ் சென்று இவ் வார்த்தையெல்லாம் சொல்லி ஐயனாவான் உருத்திர சன்மனைத் தரல் வேண்டுமென்று வேண்டிக்கொடுபோந்து, வெளியதுடீஇ, வெண்பூச் சூட்டி, வெண்சாந்தணிந்து, கனமாப்பலகையேற்றி இரீஇக் கீழிருந்து சூத்திரப் பொருளுரைப்ப, எல்லாரும் முறையே உரைப்பக் கேட்டுவாளா இருந்து, மதுரை மருதனிள நாகனார் உரைத்தவிடத்து ஒரோ வழிக்கண்ணீர் வார்ந்து மெய்ம்மயிர் நிறுத்துப் பின்னர்க் கணக்காயனார் மகனார் நக்கீரனார் உரைத்த விடத்துப் பதந்தோறுங் கண்ணீர் வார்ந்து மெய்ம் மயிர் சிலிர்ப்ப இருந்தான். இருப்ப, ஆர்ப்பெடுத்து மெய்யுரை பெற்றாம் இந்நூற் கென்றார்.

அதனால், உப்பூரிகுடிகிழார் மகனார் உருத்திரசன்மனாவான் செய்தது இந்நூற் குரையென்பாருமுளர்; அவர் செய்திலர், மெய்யுரை கேட்டா ரென்ப. மதுரை ஆலவாயிற் பெருமானடிகளாற் செய்யப்பட்ட நூற்கு. நக்கீரனால் உரைகண்டு குமாரசாமியாற் கேட்கப்பட்ட தென்க. இனி உரை வந்தவாறு சொல்லுதும்.

மதுரைக் கணக்காயனார் மகனார் நக்கீரனார், தம் மகனார் கீரங் கொற்றனார்க் குரைத்தார்; அவர் தேனூர்கிழார்க்குரைத்தார்; அவர் படியங் கொற்றனார்க் குரைத்தார்; அவர் செல்வத்தாசிரியர் பெருஞ்சுவனார்க் குரைத் தார்; அவர் செல்லூராசிரியர் ஆண்டைப் பெருங்குமாரனார்க் குரைத்தார்; அவர் திருக்குன்றத்தாசிரியர்க் குரைத்தார்;அவர் மாதவளனார் இளநாகனார்க் குரைத்தார்; அவர் முசிறியாசிரியர் நீலகண்டனார்க் குரைத்தார். இங்ஙனம் வருகின்றது இவ்வுரை.

5. எழுத்தின் வரலாறு
மக்கள் வரலாற்றில் எழுத்துக்கள் ஆரம்பிப்பதற்குச் சில காரணங்கள் உண்டு. மக்கள் தமது ஆயுதங்களையும் ஆடு மாடுகளையும் மட்பாத்திரங் களையும் குறிக்கும் அடையாளங்களை இடுதல், எண்ணங்களை அண்மை யில் இல்லாதவர்களுக்கு அறிவித்தல் முதலியன அவற்றுள் தலைமையான காரணங்களாகும்.

ஒவ்வொரு மக்கட்குழுவினருடைய பேச்சிற் காணப்படும் ஒலி களைக் குறிக்கும் வடிவங்கள் எழுத்து எனப்படும். ஒரு மொழியில் எத்தனை தனி ஒலிகள் காணப்படுகின்றனவோ அத்தனை எழுத்துகளே அதற்கு உண்டு. பல நூற்றாண்டுகளாக ஒரு மொழியின் ஒலிகள் மாறாமல் இருத்தல் அரிது. ஒலிகள் மாறுபடவே பழைய எழுத்துக்களின் வடிவங்கள் பயன் அற்றுப் போகின்றன, புதிய எழுத்துக்கள் உண்டாகின்றன. ஒரு எழுத்தே பலவகையான ஒலிகளை உச்சரிக்க வழங்கப்படுவதுமுண்டு. அவ்வவ் வொலிகளைக் குறிக்கத்தக்க முறையில் அவ் வெழுத்து மாற்றமடைவது முண்டு. இவைபோன்ற காரணங்களால் எழுத்துக்கள் காலத்துக்குக் காலம் மாறுபடுகின்றன.

ஆங்கில மொழியின் எழுத்துக்கள் இலாத்தின் எழுத்துகளைப் பின்பற்றி எழுதப்பட்டன. இலாத்தின் எழுத்துக்கள் கிரேக்க எழுத்துகளைப் பார்த்துச் செய்யப்பட்டன. கிரேக்க எழுத்துகள் பினீசிய எழுத்துகளிலிருந்து பிறந்தன. பினீசிய எழுத்துகள் ஆப்பெழுத்துகளிலிருந்து தோன்றின. ஆப்பெழுத்துகள் ஓவிய எழுத்துகளின் திரிபு.

ஆதி எழுத்துக்கள் ஓவிய வடிவமாக இருந்தன. அவ்வெழுத்து களின் பிறப்பிடம் எகிப்து, எழுதும் இலகுவை நோக்கி அவ்வெழுத்துகள் சில மாற்றமடைந்தன. களிமண் தட்டில் சதுரமான தூலிகைகளால் எழுதப் பட்டமையால் அவ்வெழுத்துகள் ஆப்பின் வடிவைப் பெற்றன. ஆகவே அவ்வெழுத்துகள், ஆப்பெழுத்துகள் எனப்பட்டன. இவ்வாப்பெழுத்து களைப் பின்பற்றியே பினீசியர் எழுதினர். மக்கள் நாகரிகமுறாத காலத்தில் மொழி, ஓவிய முறையாகவே எழுதப்பட்டது. காலப்போக்கில் ஓவிய எழுத்துகள் பலவகை மாற்றங்களடைந்தன. அதனால் பிற்கால எழுத்துகள் ஓவியங்களின் வடிவை இழந்தன.

எகிப்திலே ஓவிய எழுத்து வழங்கிய காலத்தில் உச்சரிப்புக்கு ஏற்ப எழுதப்படும் எழுத்துக்களும் இருந்தன. உச்சரிப்பு முறைக்கு ஏற்ற அவ் வெழுத்துகளும் ஓவிய எழுத்துகளின் திரிபு என்று ஆராய்ச்சியாளர் கூறுகின்றனர். ஓவிய எழுத்துகள் கண்ணுக்குப் புலப்படும் பொருள்களின் வடிவங்கள் அல்லது குறிகளாக இருந்தன. வடிவமில்லாத செய்கை, குணம் முதலியவற்றைக் குறிக்குமிடத்து ஓவிய எழுத்துகளோடு உச்சரிப்பு முறைக்கேற்ற சொற்கள் வைத்து எழுதப்பட்டன. இக் காரணத்தினாலேயே இருவகை எழுத்துகளும் ஒரு காலத்தில் வழங்கலாயின.

எழுத்தை உண்டாக்குவதற்குப் போதிய நாகரிகமும் எண்ணங்களின் முதிர்ச்சியும் வேண்டும். இந் நிலையை அடைந்த மக்களே எழுத்துகளை வழங்கினர். ஒரு பொருளை உணர்த்த வரிவடிவமான ஒரு குறியீட்டைப் பயன்படுத்தலே முற்கால எழுத்தாகும். பின்னே தனித்தனி ஒலிகளுக்கு எழுத்துகள் ஏற்பட்டன. இவ்வெழுத்துகள் உயிர், மெய் என இரு பிரிவில் அடங்கும்.

நாம் அறிந்துள்ள மொழிகளை எல்லாம் நான்கு அல்லது ஐந்து ஆதி மொழிகளின் கூட்டங்களாகப் பிரிக்கலாம். இவை வெவ்வேறு வகையாகக் காணப்பட்டாலும் ஆதியில் ஓவிய எழுத்துகளாக இருந்தன. ஆப்பெழுத்து களும், சீன, மெக்சிக்க, யூக்காற்றன், மத்திய அமெரிக்க எழுத்துகளும் எகிப்திய எழுத்துகளே. சீன மெக்சிக்க எழுத்துகளும் ஆப்பெழுத்து களுமே ஆதியில் வியாபகம் அடைந்திருந்தன. ஆப்பெழுத்துகள் பினீசிய எழுத்துகளாயின. ஐரோப்பிய எழுத்துகள் பினீசிய எழுத்தினின்றும் பிறந்தன.

திருத்தமான ஓவிய எழுத்துகளிலும் சில குறைபாடுகளுண்டு. அவை எண்ணில் அதிகம் இருந்தமையின் அவற்றை ஞாபகத்தில் வைத்திருத்தல் மிக அரிதாக இருந்தது. எழுத்தின் பயன் அதிகப்பட்ட காலத்தில் அவை குறுக்கி எழுதப்பட்டன. இதனால் அவை பழைய வடிவினின்றும் மாறு பட்டன. ஆகவே, ஓவிய சம்பந்தமான முதன்மையை அவை இழக்க லாயின. எண்ணில் மிகுதிப்பட்ட எழுத்துக்களைப் பயில்வது இலகுவன்று; ஓவிய எழுத்துகளால் எல்லா இலக்கண முடிபுகளையும் காட்ட இயலாது. சொற்கள் வைக்கப்படும் முறைகளைக்கொண்டே எழுவாய், செயப்படு பொருள் முதலியவற்றை அறியவேண்டியிருந்தது. சில சமயங்களில் சொற் களுக்கிடையில் உள்ள தூரத்தை கொண்டும் அவற்றை அறிய வேண்டி யிருந்தது.

எச் சமூகத்தினரும் வேண்டுமென்று எழுத்துகளை மாற்றமாட்டார்கள். இரண்டு நாகரிகங்கள் சந்தித்து, ஒன்றை ஒன்று ஏற்றுக் கொள்ளும்போது இவ் வகை மாறுதல்கள் உண்டாகும். இதனால், தாழ்ந்த நிலையிலுள்ள சமூகம் முன்னேற்ற மடையும். அப்பொழுது அச் சமூகத்தினர் புதிய பொருள்களுக்கு, அப் பெயர்கள் சம்பந்தமான பெயர்களை உண்டாக்கு வார்கள். உரோமர், தாமறியாததிருந்த யானைக்கு ‘லூகானிய எருது’ எனப் பெயரிட்டு எழுதினார்கள். தாழ்ந்த நாகரிகமுடையவர்கள் ஓவிய எழுத்துக்குமேல் அறியாமல் இருப்பார்களானால், தாம் எழுத விரும்பிய பெயரின் உச்சரிப்பைக் கொடுக்கக்கூடிய பழைய குறிகளால் எழுதுவர். சில பொருள்களின் வடிவங்களை எழுதி, அவற்றின் பெயர்களின் முதல் அசையைச் சேர்த்து உச்சரிக்குமிடத்துக் கருதிய பெயரின் உச்சரிப்புத் தோன்றுதல் அம் முறையாகும். கத்திரிக்காயின் வடிவையும் ஒரு கோலின் வடிவையும் எழுதி, ‘கத்தரிக்கோல்’ என்று உச்சரித்தல் இதற்கு உதாரண மாகும்.

சீன மொழியில் எண்ணில்லாத எழுத்துகள் இருக்கின்றன. அவை எல்லாம் ஆதியில் ஓவிய எழுத்துகளாக இருந்தன. ஆனால் அவற்றின் ஆதிப்பொருள்கள் சிறிதளவில் மட்டும் அறியக் கிடக்கின்றன. அக் குறிகள் சூரியன் (வட்டமும் உள் ஒரு புள்ளியும்) சந்திரன் (பிறையும் உள்ளே ஒரு கீற்றும்) மழை (கவிந்த அரை வட்டத்துள் துளிகள்) மலை (ஒன்றன் பக்கத்தில் ஒன்றாக மூன்று சிகரங்கள்) முதலிய இவைபோன்ற இயற்கைப் பொருள்களைக் குறிக்கின்றன. பின் இவை ஒன்றோடு ஒன்று இணைக்கப்படு கின்றன. கண்ணுக்குப் பக்கத்தில் துளியை இட்டால் ‘கண்நீர்’ என்று பொருள் படும். இவை எல்லாம் ஓவிய எழுத்துகள். ஆதியில் எண்ணங்களை மட்டும் உணர்த்துவனவாக இருந்து, இப்பொழுது உச்சரிப்பு முறையில் மட்டும் பயன்படும் சொற்களும் சீன மொழியில் இருக்கின்றன. சீன மொழியிலுள்ள ஒவ்வொரு எழுத்தும் ஒவ்வொரு சொல்லைக் குறிக்கும்.

ஆப்பெழுத்து பாரசீகம், சின்ன ஆசியா, பாபிலோன் முதலிய நாடுகளில் வழங்கிற்று. ஆப்பெழுத்திற் சில எழுத்துகள் ஓவிய எழுத்துகளே என அவை தெளிவாகக் காட்டுகின்றன. இவ்வெழுத்து பாபிலோனிய 1செமத்திய மொழிகளை வழங்கிய மக்களுக்குரியதன்று. பாபிலோனியர் அதனைச் செமத்திய மக்களுக்கு முற்பட்ட சுமேரிய சாதியாரிடமிருந்து கற்றனர்.

ஆப்பெழுத்துகள் அசீரியாவிலும் பாபிலோனிலுமிருந்து சுமேரிய ரது அல்லது பாபிலோனியரது மொழிகளை வழங்காத பிற நாடுகளிற் பரவின. ஆசியாவிலும் கிரேத்தா (Crete) முதலிய ஐசியன் தீவுகளிலும் இவ் வகை எழுத்துச் சாசனங்கள் காணப்படுகின்றன. இவ்வாறு வழங்கிய மொழி கித்தைதி (Hittite) மொழி எனப்படும். கி.மு. 800 வரையில் எகிப்திய எழுத் துகள் போன்ற ஒரு வகை எழுத்து கித்தைதியில் வழங்கிற்று. கிரேத்தாவிற் காணப்பட்ட மைசீனிய எழுத்துகள் எகிப்திய மட்பாத்திரங்களிற் காணப் படும் எழுத்துகள் போல் இருக்கின்றன.

புரதான சாதியினர் யாவரும், தங்கள் எழுத்து உற்பத்திக்குக் கடவுள் சம்பந்தங் கூறினர். அசீரிய நூல் ஒன்றில் நோபோ என்னும் கடவுள் அந் நாட்டு அரசனுக்கு ஆப்பெழுத்தை அருளிச் செய்தார் என்று பொறிக்கப்பட் டிருக்கின்றது. சமக்கிருதம் எழுதப்படும் எழுத்து, ‘தேவர் நகரில் உள்ளது’ என்னும் பொருள்பட தேவநாகரி (தேவநகரி) எனப்பட்டது. எகிப்திய எழுத் துக்கு இடப்பட்ட பெயரின் பொருள் தேவர் எழுத்தை எழுதுவது என்பது. இவ்விதமான கொள்கை எச்சாதியாருக்கிடையில் வேரூன்றியிருந்ததோ அவர்கள் எழுத்து முறைகளை மாற்ற விரும்பமாட்டார். இன்றும் சமய குருமார் பழைய மொழிகளில் நம்பிக்கை வைத்துக்கொண்டிருப்பது இதற்கு உதாரணமாகும்.

மொழிகள் இந்து ஐரோப்பியம், செமத்தியம், துரானியம் என்று மூன்று பெரும் பிரிவுகளாகப் பிரிக்கப்படும். ஐரோப்பிய மொழிகள் எல்லாம் ஏறக்குறைய இந்து ஐரோப்பிய இனத்தைச் சேர்ந்தன.

பினீசியரைப் பின்பற்றிக் கிரேக்கர், எழுத்துகளை வலப்பக்கமிருந்து இடப்புறமாக எழுதினர். இடம் இருந்து வலம் எழுதும் முறை பிற்காலத்தில் ஏற்பட்டது. இடைக்காலத்தில் எழுத்துகள் வலமிருந்து இடமும், பிற்காலத்தில் இடமிருந்து வலமுமாக எழுதப்பட்டன.

1921-ஆம் ஆண்டு சிந்துநதிப் பள்ளத்தாக்குகளில் ஹரப்பா மொகஞ்சதரோ என்னும் நகரங்கள் அகழ்ந்து கண்டுபிடிக்கப்பட்டன. அவ் விடங்களில் வழங்கிய எழுத்துகள் பொறிக்கப்பட்ட பொருள்கள் அகப் பட்டன. அவ்வெழுத்துகள் சீன எழுத்துகளைப்போல் காணப்படுகின்றன. ஒவ்வொரு எழுத்தும் ஒவ்வொரு சொல்லைக் குறிக்க வழங்கப்பட்டிருக் கின்றது. இவ் வெழுத்துகளிலிருந்தே தமிழ் எழுத்துகள் வளர்ச்சியடைந் திருக்கின்றன. அசோக லிபி எனப்படும் எழுத்துகளும் சிந்துநதிப் பள்ளத் தாக்கு எழுத்துகளினின்றும் பிறந்தன என்று ஆராய்ச்சி வல்லார் கூறுகின் றனர்.

6. பழந்தமிழர் போர் முறை
1நிரைகவர்தலும் நிரை மீட்டலும்

ஒரு வேந்தன் பிறிதோர் அரசனோடு போர் செய்யக் கருதினான்; கருதித் தனது படைத் தலைவரையும் போர் நிலத்தைக் காத்து நின்றோரை யும் அழைத்துப் பகைவரின் நிரைகளைக் கவர்ந்து வரப் பணித்தான். அக் கட்டளையை மேற்கொண்ட வீரக் கழலைக் காலிலே புனைந்த மறவர், “அரசே! பகைவரது ஆநிரைகள் விடியற் காலத்தே நின் வாயிலிடத்தன வாம்” எனக் கூறிச் சென்று, மகிழ்ச்சிக்குரிய இச் செய்தியைப் போர் வீரர்க் குணர்த்தினர். போரின்மையால் தினவு கொண்டு “மலையேறிக் குதித்தேனும் உயிர்விடுவோம்” எனக் கவன்றிருந்த மறத்தொழில் மிக்கார் இந் நற் செய்தியைச் செவிக் கொண்டு, அகமும் முகமும் மலர்ந்து, மகிழ்ச்சியால் ஆடல் செய்தனர். பகைவரது ஆநிரை நிற்கும் இடம் முதலியவற்றை அறிதற்கு அரசனுடைய ஒற்றர் சிலர் மாறுவேடம் பூண்டு சென்றனர்.

போர் வீரருள் சிலர், இருள் சூழ்ந்த மாலைக் காலத்தில் பாக்கத்தே சென்று முற்றத்தின்கண் முல்லை மலரையும் நாழியிலிட்ட நெல்லையும் தூவித் தெய்வத்தைப் பரவிக் கைகூப்பித் தொழுது நற்சொற் கேட்க நின்ற னர். அஞ்ஞான்று அவ்விடத்துள்ள மாது ஒருத்தி, “பெரிய கண்ணையுடைய பசுவைக் கொண்டுவா” எனக் கூறினாள். நற்சொற் கேட்டு வந்தோர், தாம் கேட்டதைப் படைத் தலைவற்குணர்த்தலும் அன்னோன், அதனை அறிவ னால் ஆராய்ந்து நன்றெனக் கொண்டனன். கொண்டதும் பருக்கைக் கற்கள் செறிந்ததும், சிள்வண்டுகள் ஒலிப்பதுமாகிய காட்டுவழியே செல்லவேண்டி வீரர் ஆர்ப்பரித்துக் காலிடத்தே செருப்புத் தொட்டனர்; முடியிடத்தே வெட்சிப்பூச் சூடினர்; துடி கறங்கிற்று.

இஃதிவ்வாறாக, பகைவரது மணிகள் கட்டிய நிரைகள் நிற்கின்ற காட்டிடத்துள்ள காரி என்னும் புள் தனது கடிய குரலால் அவர்க்கு வரும் கேட்டினை முன்னர் அறிவித்தது. அதனைச் செவிக் கொண்ட நிரை காவலர், தமக்கு நேர்வதோர் ஏதம் உண்டென ஓர்ந்து ஏந்திய விற்களுடன் இமை கொட்டாது நிரைகளைக் காத்து நின்றனர்.

சிங்கக் கொடியையும், கிளியையும், கலைமானையும், பேய்மிக்க படையினையுமுடைய கொற்றவையின் கொடியை முன்னே உயர்த்தியவர் களாய், கூற்றுவர் குழுவினை ஒத்த வெட்சிவீரர், கழுகும் பருந்தும் பின்னே படர்ந்து செல்ல, இருமல் தீர்க்கும் மருந்துடையவர்களாய், வில்லாளர் காவல் செய்வதும், மூங்கில் அடர்ந்த மலைச்சாரலிடத்தவுமாகிய மாற்றார் நிரைகளைக் கவரும்பொருட்டுக் கடிதேகினர். முன்னே சென்ற ஒற்றர், பசுக்கள் நின்ற இடமும், அவற்றின் அளவும், அவற்றைப் புறங்காத்து நின்ற படையின் அளவும் ஆராய்ந்து நள்ளிருளில் வந்து சேனைத்தலைவற் குணர்த்தினர்.

பகைவர் நிலையினை நன்கறிந்துகொண்ட வெட்சி வீரர், மூங்கில் செறிந்த மலைச்சாரலிடத்தே நள்ளிருளிற் பதுங்கியிருந்து, தருணம் பார்த்து ஒய்யெனக் கிளம்பி நிரைகாத்து நின்ற வில்லாளரை வீழ்த்தி, நிரையினை அடித்துச் சென்றனர். செல்லுமிடத்து நிரையினைப் பறிகொடுத்தார் சிலர் மானம் மிக்கவர்களாய்ப் பின்தொடர்தலும், அன்னோரைப் பின்னணியத் தார் பொருது வீழ்த்த முன்னணியத்தார் நிரைகளை வருத்தமின்றிக் கடத்திச் சென்றனர்.

அரசன், வெட்சி வீரர் கொணர்ந்த நிரையினை, நிமித்தம் பார்த்துத் தப்பா வகை சொன்ன அறிவுடையோர்க்கும், துடி கொட்டும் புலையனுக்கும், பாணிச்சிக்கும், பாணனுக்கும் இன்னும் தமக்கு வேண்டிய பிறர்க்கும் பகுத்தளித்தான்; தமது உயிரைப் பொருட்படுத்தாது பகைவர் ஊரிற் சென்று ஒற்றிவந்தார்க்கும், நிமித்தம் அறிந்து சொன்ன அறிவுடையோர்க்கும், மேலும் சில பசுக்களைக் கொடுத்தான். போர்வீரர் கள்ளுண்ணும்போது, செருவிடத்துத் துடி கொட்டிய புலையனுக்குக் கள்ளினை மிகுதியாக வார்த்தனர். ஆபரணங்களை அணிந்து அழகிய பெண்கள், மணம் பொருந்திய மாலைகள் பக்கத்தே அசையும்படி வள்ளிக் கூத்தாடினர்.

இஃதிவ்வாறாக, நிரை கவர்தற்பொருட்டுச் சென்ற வீரர்களது செய்தியை அறியாத வேட்டுவிச்சியர் கையைக் கன்னத்தே கொடுத்து வியாகுலம் மிகுந்தவர்களாக இருந்தனர். அஞ்ஞான்று நிரைகள் மன்றத்தே புகுந்தன. இடக்கண் துடிக்கப் பெற்ற வேட்டுவிச்சியர் தமது துன்பத்தைப் போக்கியவர்களாய் “எம்முடைய சுவாமி தலையிலுள்ள மாலை வாழ்வ தாக” என்று வாழ்த்தினர். மாற்றார் நிரையினைக் கவர்ந்து வந்த போர் வீரர்க்கு மரியாதை செய்தற்பொருட்டு ஊரார், மன்றத்தே பந்தரிட்டு ஆற்று மணல் பரப்பி ஆட்டு மாமிசத்தைச் சுவைபெறச் சமைத்துப் பெருவிருந் தளித்தனர்.

நிரை மீட்டல்
நிரையினைப் பறிகொடுத்தோர் மானம் மிக்கவர்களாய், நிரை கவர்ந்தோரைப் பின்தொடர்ந்து அவரைச் செருவிடை வீழ்த்தி நிரையினை மீட்டுக் கொண்டு வருதலுமுண்டு.

பகைவர் நிரைகளைக் கவர்ந்து சென்றனர். ஆன்காத்து நின்றோரில் இறவாது எஞ்சிய சிலர் ஓடோடியுஞ் சென்று, தமது வேந்தற்கு இழிவு பயக்கும் அச் செய்தியை உணர்த்தினர். அதனைச் செவிமடுத்த வேந்தன் மண்டுதீயென வெகுண்டு, முடியிடத்தே கரந்தைப் பூவினைச் சூடினான். போர் வீரர், காலிடத்தே வீரக் கழலைக் கட்டினர்; கூற்றுவரைப்போற் கோபித்துக் கரந்தை மலரை மயிர் மிசை மிலைந்து கொடிய வில்லைக் கையிடத்தே கொண்டனர். போர் செய்தற்கு இயலாத சிறுவர், முதியவர், நோயாளர்களைத் தவிர ஏனையோர் சங்கும், கரியகொம்பும், மயிலிறகு கட்டிய வாத்தியங்களும், பறையும் ஆர்ப்ப, ஒளிவிடுகின்ற வேல்களுடன் கல் நிறைந்த காட்டிடத்தே கூற்றுவரைப் போல் நிரையே சென்றனர். செல்லுதலும் நிரை கவர்ந்தோர், பசுக்களை முன்னே செல்ல விட்டுத் தழைகள் மூடிய காட்டிடத்தே தலைமறைந்திருந்தனர். நிரை மீட்கச்சென்றோர் அவர்களைப் பதுக்கிடங்களினின்றும் வெளியேறச் செய்து அவர்களுடன் அச்சம் தருகின்ற போரைச் செய்தனர். முடிவில், நிரை கவர்ந்தோர் பின்னிட்டனர். நிரைகள் மீட்கப்பட்டன.

நிரை மீட்டோரிற் சில வீரர், மார்பிலும் முகத்திலும் பட்ட புண்களினின்றும் உதிரம் பெருகச் சாதிலிங்கஞ் சொரியும் மலையைப்போல் மீண்டனர். சிலர், விபரமறியாத சிறு பிள்ளைகளை ஒப்பப் பகைவரை வெட்டி வீழ்த்தியபின் நிரை கவர்ந்தோர் முதுகிட்டோடவும், தாம் போர்க்களத்தை விட்டுப்போகாராய்த் தனியே நின்றனர். தலையறுபட்டு உடற்குறையாய் நின்ற வீரர் சிலர், பிள்ளைத் தன்மையுடையராய் வாளை உறையினின்றும் வாங்கிக் கையிலேந்திப் போர்க்களத்தே வீரர்களுடன் நின்று அடிமேலடி வைத்தாடினர். சிலர், பகைவர் மார்பைப் பிளந்த வேல்களை அவர் மார்பு களின்றும் வாங்கி அவற்றில் குடர் மாலைகளைச் சுற்றித் துடிகறங்க ஆடா நின்றனர். பகைவர் படைவெள்ளம்போல் வருதலும் அதனைக் குறுக்கிட்டு, “யானொருவனே தாங்குவனாகப் பிறர் மதுவை அருந்துகின்றனர்” என ஓர் வீரன் புகன்றான்.

போரிடத்தே காரி என்னும் குருவி விலக்கவும் விலகாராய், வெட்சி யாரை வென்று நிரையை மீட்டு வந்த வீரருக்கு அரசன் மருத நிலம் பலவுங் கொடுத்து வரிசை செய்தான். சிலருக்கு 1ஏனாதி, காவிதி முதலிய பட்டங் களை அளித்தான். அவ்வரிசைகளைப் பெற்ற வீரர் வேந்தனை வாழ்த் தினர்.

அரசன் ஒருவன் பிறிதோர் அரசனின் மகளைக்கேட்ட விடத்து, அவன் கொடுக்க மறுப்பின் இவ்வகையான போர்கள் நடப்பது வழக்கம். இங்ஙனம் பெண் மறுத்துக் கூறுதலை “மகண் மறுத்து மொழிதல்” என இலக் கியங்கள் கூறும். பாலை நிலத்தேயுள்ள மறக்குடித் தலைவர் பெரும்பாலும் முல்லை நிலத்துள்ள நிரைகளைக் கவர்ந்துவந்து கள்ளுக்கு விலையாகக் கொடுப்பர்.

“யானை தாக்கினும், அரவு மேல் ஊர்ந்து செல்லினும், இடியேறு இடிப்பினும், அஞ்சாத சூற்கொண்ட மகளிரையும், கொள்ளையடிக்கும் உணவினையுமுடைய வாட்போர் செய்யும் மறக்குடியிற் பிறந்த மறவன் குறிவைத்த மிருகத்தைத் தப்பாமற் பிடிக்கும் வேட்டை நாயைப் போலக் காவலையுடைய பகைவரது ஊரின்கண் சென்று விடியற் காலத்தே கொண்டு வந்த பசுக்களைக் கள்ளுக்கு விலையாகக்கொடுத்து, வீட்டிலே சமைத்த கள்ளினை பருகிக் கிடாயை உரித்துத் தின்று, ஊரின் நடுவேயுள்ளமன்றிலே மத்தளங்கொட்ட இடத்தோளை வலப்புறத்தே வளைத்து நின்றாடுவான்.” (பெரும்பாணாற்றுப்படை).

“கள் விற்குமவள் இவன் பழங்கடன் கொடாமையின், பின் கட் கொடாது மறுப்ப, அது பொறாத வீரன் அந் நிலையே வில்லைக் கையி லேந்திப் புள் நிமித்தம் தன் கருத்திற்கு ஏற்பச் சேறலிற் பகைவர் நிரைகொள் ளுதலைக் கருதிப் போகுதலைச் செய்யும்; அங்ஙனம் போகுங்கால் தான் கைக் கொண்ட ஆளிக்கொடியை உயர்த்தக் கொற்றவையும் வில்லின் முன்னே செல்லுமன்றோ என்க.”

“பெரிய மலர்போலுங் கண்ணையுடையாய்! நின் ஐயன்மார் அயலாரூர் அலறும்படி தலைநாளிற் கைக் கொண்டுவந்த நல்ல ஆநிரைகள், நயமில்லாத மொழிகளையும் நரைத்த நீண்ட தாடியையும் உடைய எயினரும் அங்ஙனம் மூத்த எயிற்றியருமாகிய இவர்கள் முன்றிலின்கண் நின்றன.” (சிலப்பதிகாரம் வேட்டுவரி.)

நிரை கவர்தலும் நிரை மீட்டலும் தமிழரது முற் காலத்துப் போர் ஒழுக்கங்களாகும். மக்கள், மாட்டையே செல்வமாகக் கொண்டிருந்த ஒரு காலத்து இவ்வகைப் போரோழுக்கங்கள் மிக நிகழ்ந்தனவாதல் வேண்டும். நிரை கவருவோர் முடியிடத்து வெட்சிப்பூவையும், நிரை மீட்போர் கரந்தைப் பூவையும் சூடுதல் மரபு. இக்காரணம் பற்றி நிரை கவர்தல் வெட்சி என்றும் நிரை மீட்டல் கரந்தை என்றும் பெயர் பெறும்.

வீரக் கல்
நிரை மீட்குமிடத்துப் பலரும் வியப்புறும்படி தமது வீரத்தைக் காட்டிப் படை முகத்தே இறந்த வீரனுக்கு அவனுடைய பெயரும் ஊரும் ஆற்றலும் எழுதிக் கல்நடுவது பண்டையோர் வழக்கு. இவ்வழக்கினைப் பின்பற்றியே இறந்தவர் பொருட்டுப் பாடப்படும் பாடல்கள் “கல்வெட்டு” என வழங்குவனவாகும். இறந்தவர்களைச் சமாதி செய்து ஆலயங்கள் எடுத்தல் கல்நாட்டும் வழக்கைப் பின்பற்றியதெனக் கருத இடமுண்டு.

கல் நடுதலின் விபரம்
வீரர் காட்டிற்சென்று, இறந்த வீரனுக்கு நாட்டத் தகுந்த கல்லினைக் காண்பர். கண்டு அதற்கு நறும் புகை முதலியவற்றைக் காட்டி, எடுத்து வாசம்பொருந்திய நீரினாலே மஞ்சன மாட்டி, வாவியிலும் முழுக்காட்டுவர். பிறகு மாலை தூக்கி, மணி ஒலித்து, மதுத்தெளித்து, மயிலிறகுஞ்சூட்டி, வீரன் பெயரை எழுதி, “வேற்போரை விரும்பினோனுக்கு இது உருவமாகுக” என்று கல்லினை அழகுபெற நடுவர். நட்டபின் அக் கல்லின் நின்ற வீரனை எல்லோரும் வணங்கிக் கோயிலமைப்பர். போருக்குச் செல்லும் வீரர், அதனை வணங்கிச் செல்வர். அவ்வழியே செல்லும் பாணர் யாழினை மீட்டுப் பாடி, அக்கல்லினை வழிபட்டுக் செல்வர்.

“கன்றுடனே கறவையையும் மீட்டுக் கொண்டு வந்து மறவரை யோட்டி நோக்கிய நெடுந்தகைக்குச் சிவந்த பூவுடைய கண்ணியுடனே அழகிய மயிலிறகைச் சூட்டிப் பெயரை எழுதி இப்போழுதே கல்லை நட்டார்” (புறம்)

“ஊர் முன்னாகச் செய்யப்பட்ட பூசலின்கட்டோன்றிய வீரன், தன்னுடைய ஊரின் கண் மிக்க நிரையைக் கொண்ட வீரர் எய்த அம்பினை விலக்கி வென்று, அவர் கொண்ட ஆநிரையை மீட்டான். தோலுரித்த பாம்பு போலத் தானொருவனேயாகத் தேவருலகத்தின்கட் போயினான். அவனது உடம்பு காட்டுச் சிற்றாற்றினது அரிய கரையிடத்துக் காலுற நின்று நடுக்கத் தோடு சாய்ந்த விலங்கினை ஒப்ப அம்பாற் சலித்து அவ்விடத்து வீழ்ந்தது. புடைவையாற் செய்யப்பட்ட பந்தரின் கீழ் உயர்ந்த கீர்த்தி மிகத் தோன்றிப் பெயர் மேன்மையடைய நட்ட கல்லின் மீது மயிலினது அழகிய பீலி சூட்டப்பட்டது.” (புறம் 200)

“கெடாத நல்லபுகழினையுடைய பெயர்களை எழுதி நட்ட கற்கள் முதுகிட்டுப் போனவரை இகழும்.” (மலைபடுகடாம்)

“பட்டார் பெயரு மாற்றலு மெழுதி
நட்ட கல்லு மூதூர் நத்தமும்.” (சேரமான் பெருமாள்)

“நல்லமர் கடந்த நாணுடை மறவர்
பெயரும் பீடும் எழுதி அதர் தொறும்
பீலி சூட்டிய பிறங்குநிலை நடுகல்.” (அகம்)

நடுகல் பெரும்பாலும் வீரர்களுக்கு நடுவதாயினும், நிரை மீட்டு அவிந்தார் பொருட்டு நடுதலே சிறப்பு.

7. 1இசை மரபு
முன்நாளிலே இருந்த பாணர் முடியுடை வேந்தரையும், குறுநில மன்னரையும் பாடிப்பொருள் பெற்றனர். பின் நாளிலிருந்த திருநீலகண்டப் பெரும் பாணர், பாணபத்திரனார், திருப்பாணாழ்வாராகிய மூவரும் ஆண்ட வனைப் பாடி அருள்பெற்றனர். பத்தாம் பதினோராம் நூற்றாண்டிலே இசைக் கலை இருந்த நிலைமையைக் கொங்குவேண்மாக் கதையாலும் சீவக சிந்தாமணியாலும் ஒருவாறு அறிதல் கூடும்.

பிரமசுந்தர முனிவர்பால் இசைப் பயிற்சி பெற்ற உதயணன் கோடபதி யென்னும் யாழைமீட்டு மதங்கொண்ட யானைகளை வயமாக்கினா னெனவும், அவன் தான் கற்ற இசைக் கலையைப் பிரச்சோதனன் மகளாகிய வாசவதத்தைக்குக் கற்பித்தானெனவும், யாழ் நலனாராய்தலில் இவனை யொப்பாரு மிக்காரு மிலரெனவும் பெருங்கதையால் அறிகின்றோம். சீவக நம்பி காந்தருவதத்தையை வீணையால் வென்ற வரலாறு சிந்தாமணியில் கூறப்பட்டது. உதயணன், சீவகன் ஆகிய இருவரது இசை வென்றியைக் கூறுமிடத்து, கொங்கு வேளும், திருக்கத்தக்கதேவரும் இசை நூற்றுறைகள் சிலவற்றைக் குறிப்பிடுகின்றனர். இவ்விரு நூலினகத்தும் வீணை, யாழ் என்னும் மொழிகள் வேறுபாடின்றி வழங்கப்படுகின்றன. இவ்விரு நூலாசிரி யரும் காட்டுகின்ற இசைப்புலமை இளங்கோவடிகளது இசை நூலுணர்ச் சியை ஒத்ததன்று.

பன்னிரண்டாம் நூற்றாண்டிலே வாழ்ந்த சேக்கிழார் சுவாமிகளது காலத்திலே இசைக்கலை அருகி நின்றதெனினும் முற்றிலும் அழிந்துபோக வில்லை. தேவாரத்துக்குப் பண்ணடைவு வகுத்த பெண்மணி, திருநீலகண்டப் பெரும்பாணர் மரபிலுதித்தவள். அவள் வகுத்த பண்முறை அன்று தொட்டின் றுவரையும் வழக்கிலிருந்து வருகின்றது. இந் நாளிலேயுள்ள ஓதுவார்மூர்த்தி களுட் சிலர் பழைய பண்முறையை ஓரளவிற்குக் கையாண்டு வருகின்றா ரெனினும், கருநாடக சங்கீதத்தின் வழிப்பட்டு ஏழிசை யியல்பறியாது இசை என்னும் மொழிக்கு இராகம் எனப் பொருள் கொண்டு இடர்ப்படுவா ராயினார்.

பதின்மூன்றாம் நூற்றாண்டின் தொடக்கத்திலிருந்த சாரங்கதேவர் என்னும் பெரியார் தேவகிரி இராச்சியத்தில் சிம்மண இராச சபையில் சமஸ்தான வித்துவானாக விளங்கினார். இவரியற்றிய சங்கீத ரத்நாகரத்திலே தேவாரப்பண்கள் சிலவற்றினிலக்கணங் கூறப்பட்டிருக்கின்றது. “இவை தேவராத்தினுட் கூறப்பட்டன” எனச் சில இசை நூல் முடிபுகளைத் தமது நூலிலுள்ளே சொல்லு கின்றாராதலின் இவர் தென்னாட்டிற்கு வந்து தேவாரப் பண் முறையைப் பயின்று கொண்டாரென்றெண்ண இடமுண்டு. இவர்க்கு முந்நூறாண்டு பிற்பட்டவராகிய இராமா மாத்தியர் தாம் இயற்றிய சங்கீத °வர மேளகலாநிதியினுள்ளே தேவாரத்தினுள்ளனவும் பிற்காலத்தில் வழக்கு வீழ்ந்தனவுமாகிய இசைப் பெயர் சிலவற்றை எடுத்தாளுகின்றார். இக் காலத்தில் வழங்கும் இந்து°தானி இசை நூல்களுள்ளும் தேவாரப் பண்ணின் பெயர் சில காணப்படுகின்றன. பதினான்காம் நூற்றாண்டிலே யிருந்த உரையாசிரியர் காலத்தில் பண்டை இசை மரபு ஓரளவிற்கு மறைந்து போயிற்று. குரல், துத்தம், கைக்கிளை, உழை, இளி, விளரி, தாரம் என்னும் ஏழிசையும் வழக்கற்றுப்போக, ச-ரி-க-ம-ப-த-நி என்னும் ஏழு சுரங்களும் வழங்குபவாயின. சிலப்பதிகார அரும்பதவுரை யாசிரியர் காலத்திருந்ததி லும் பார்க்க அடியார்க்கு நல்லார் காலத்தி லிசை நூற் பயிற்சி குன்றியிருந்த தென்பதற்கு இவ்விருவரது உரையுமே சான்று பகருகின்றன. பதினைந்தாம் பதினாறாம் நூற்றாண்டுகளிலே இசைக்கலை முற்றிலும் மறையுற்றுக் கிடந்தது. பதினேழாம் பதினெட்டாம் நூற்றாண்டுகளிலே தஞ்சையிலிருந்து அரசு புரிந்த நாயக்க அரசரும், மஹாராட்டிர அரசரும் இசைவல்லாரை ஆதரித்து இசைக்கலையை வளர்ப்பாராயினார். அச்சுதப்ப நாயக்கரிடத்து (கி.பி. 1572-1614) மந்திரியாராகவிருந்த கோவிந்த தீக்ஷிதரின் குமாரர் வேங்கடமகி என்பார். கி.பி. 1660ஆம் ஆண்டளவிலே பண்டைத் தமிழரிசை மரபினின்றும் பெரிதும் வேறுபட்ட ஓரிசை மரபினை வகுத்து, சதுர்த்தண்டிப் பிரகாசிகை என்னும் வடமொழி நூலினை யாத்தமைத்தார். கருநாடக சங்கீதம் என வழங்கும் இசை மரபிலே வேங்கடமகியின் ஆணையே இன்றும் நடைபெற்று வருகின்றது. ஷாஜி மகாராசா (1687-1711) தாமும் இசை வல்லுநராகி. இசை வல்லுநரைப் பெரிதும் ஆதரித்தலை மேற் கொண்டார். திருவாரூர்க்கிரிராசகவி, இம் மன்னரது சமத்தான வித்துவான் ஆவார். கிரிராச கவியின் பௌத்திரரே தியாகராச ஐயரெனக் கீர்த்திவாய்ந்த பெரியார். விசயராகவ நாய்க்கர் (1673) காலத்திருந்த துளசா மகாராசா (1763-1787) காலத்திருந்தவரும் இராமாயணக் கீர்த்தனஞ் செய்தவருமாகிய அருணாசலக் கவியும், எட்டையபுரம் சமஸ்தானத்திலிருந்து முத்துச்சாமி தீட்சிதரும் (1775) திருவாரூரிலே தோன்றிய சாமா சாஸ்திரியாரும் (1763) பிறரும் நமக்கு மிகவும் அணிமையான காலத்திலிருந்த இசை வல்லோராவர்.

8. மொழியின் வரலாறு
மொழி நூல் மக்கள் வழங்கும் மொழிகளை ஆராய்ந்து கூறுகின்றது. மக்கள் தமது எண்ணங்களைப் பிறர்க்கு உணர்த்தும் அவாவினாலேயே மொழியைத் தோற்றுவித்தனர். மக்கள் ஒருவரோடு ஒருவர் அளவளாவிக் கூட்டமாக வாழ்கின்றனர். மக்களின் கூட்டு வாழ்க்கைக்குப் பொது உதவி, அனுதாபம் என்பன அடிப்படையானவை. தன்னைப் பிறருக்கு விளக்குவதற்கும், பிறர் தம்மை விளங்குவதற்கும் பேச்சு இன்றியமையாதது. அறிவு வளர்ச்சியுறாத காலத்தே மனிதன் இதனை அறியாதிருந்தான் என்று கூற முடியாது. ஒரு காலத்தில் மொழி தோன்றவில்லை; அக் காலத்தில் மனிதனின் எண்ணங்கள் நினைவளவிலேயே இருந்தன. ஒரு தனி மனிதன் மொழியை உண்டாக்கியிருக்க மாட்டான். ஒரு குழுவிலிருந்து பிரிந்தவர் நெடுங் காலத்தின் பின் மொழியை மறந்து பேச மாட்டாதவன் ஆகின்றான். எண்ணங்களை வெளியிட முயலும் எத்தனமே பேச்சின் ஆரம்பமாகும்.
மொழியின் தோற்றம்

கட்புலனாகும் பொருள்களின் வடிவங்களே ஆரம்பத்தில் எழுத்து களாக இருந்தன. இவ்வகையினன்றி வேறு தன்மைகளால் எழுத்துகள் பிறக்கமாட்டா. மரத்தின் ஓவியம் ஆரம்பத்தில் மரத்தைக் குறித்தது. பின்பு அது தடியையும் மரத்தால் செய்யப்பட்ட பொருள்களையும் குறித்தது. இரண்டு விரித்த சிறகுகள் பறப்பதைக் குறித்தன; பின்பு உயரத்தை உணர்த்தின.

பேசும்போது முகம், கை, உடம்பு, ஒலி என்னும் நான்கும் தொழிற்படு கின்றன. ஆரம்ப மொழியில் சைகைகள் பெரும்பாலும் வழங்கின. அலைந்து திரியும் வெவ்வேறு கூட்டத்தினர் எதிர்ப்பட நேர்ந்தால் சைகைகளால் பேசுகின்றனர். ஊமரும் செவிடரும் இவ்வாறே பேசுவர். ஒலியின் பயன் அறியப்பட்டபின் சைகைகள் கைவிடப்பட்டன.

சைகைகளைத் தொலைவிலும் மறைவிலும் நின்று காட்டுதல் இயலாது. இடையில் உள்ள பொருள்கள் ஒலியை மறைக்கமாட்டா.

ஆரம்பத்தில் எழுதப்பட்ட எழுத்துகள். பொருள்களின் வடிவங்கள் என அறிந்தோம். மொழியும் இதுபோன்ற முறையில் ஆரம்பிக்கப்பட்டது. ஆரம்பத்தில் பிறப்பிக்கப்பட்ட ஓசைகள் இயற்கை ஒலிகளைப் பின்பற்றி யனவாகும். ஒலியைப் பின்பற்றும் வகை, விலங்குகளின் ஒலியைப் பின்பற்றுதல், மனிதரின் ஒலியைப் பின்பற்றுதல் என இருவகைப்படும். இரு வகையாகத் தோன்றினாலும் இம்முறை, கொள்கையளவில் ஒன்றே. வியப்பு முதலிய ஒலிக்குறிகளே மொழியின் ஆரம்பமாகும். முகக் குறி, நிலை, சைகை முதலிய நடிப்புகள் எண்ணங்களை வெளிப்படுத்துவன. இவற்றைப் போல எண்ணங்களை வெளிப்படுத்தும் ஓசைகளும் உண்டு. அவ்வகை ஓசைகளைச் செவியில் கொண்டவுடன் அவற்றின் பொருள்களை நாம் உடனே விளக்கிக் கொள்கின்றோம். கோழி தனது குஞ்சுகளுக்கு அபா யத்தை உணர்த்தும் ஒலியைச் செய்கின்றது. உடனே குஞ்சுகள் அதனை விளங்கி ஓடிப் பதுங்குகின்றன. மகிழ்ச்சி, அழுகை, வருத்தம், சிரிப்பு, அனுக்கம் முதலியவற்றுக்குரிய ஒலிகளைக் கேட்கும்போது அவை எவற்றைக் குறிக்கின்றன என்று நாம் விளக்கிக் கொள்கின்றோம். அவ் வொலிகளின் பொருளை எவரும் நமக்கு விளக்க வேண்டியதில்லை. இவ்வகை அடிப்படையிலிருந்தே மொழி தோன்றிற்று. இம்முறை இன்று வரையில் கையாளப்பட்டு வருகின்றது .

எண்ணங்களை வெளியிடும் வழிகள் நம் வசம் இருக்கின்றன. அவை சிறிதளவோ பெரிதளவோ நம்மால் பயன் படுத்தப்படுகின்றன. நோவினால் எழும் ஒலியும் பொழுதுபோக்கிற் பிறக்கும் சிரிப்பும் பொருள் விளங்கக்கூடியனவாக இருப்பினும் அவை பேசும் மொழி ஆக மாட்டா. அவை மற்றவர்களுக்கு நோவை அல்லது சிரிப்பை உணர்த்தும் பொருட்டுப் பிறப்பிக்கப் பட்டனவல்ல. ஒருவனது இருமல் மற்றவனது கவனத்தை இழுக்கின்றது, ஒருவனது கவனத்தை இழுப்பதற்கு இருமினால் அல்லது வேறு ஒலியை எழுப்பினால் அவ்வொலி மொழி உற்பத்தியைச் சார்ந்ததாகும். இவ்வகை ஒலிக் குறிகள், பல தலை முறைகளாக வந்தன. இயற்கையான இம்முறைகளைவிட்டுச் சில ஒலிக் குறிகளைக் கையாளத் தொடங்கியபோதே உண்மையான மொழி உண்டாயிற்று. சில ஒலிக் குறிகளை எல்லோரும் ஒரே காரணத்துக்காக வழங்கினர். அப்போதுதான் அவை, தலைமுறை தலைமுறையாக வந்து ஒரு குழுவுக்கு உரியனவாயின. மதம், கலை இவற்றின் ஒற்றுமைகளைவிட மொழி, ஒரு சமூகத்தைப் பெரிதும் பிணிக்கின்றது.
சொல்லின் தொடக்கமும் மொழி வளர்ச்சியும்

ஒவ்வொரு நாகரிக மக்களுக்கு இடையிலும் பல கூட்டத்தினர் களுக்குரிய மொழிச் சொற்கள் கலந்து, ஒரு மொழியாக வழங்குவதைக் காண்கின்றோம். ஒரு குழுவினர், சில காலங்களில் தம் முன்னோர் அறியாத ஒரு மொழியை வழங்குகின்றனர்.

நாம் பார்க்கும் ஒவ்வொரு பொருளிலுமுள்ள ஒவ்வொரு சிறப்புக் குணம் நம்மைக் கவருகின்றது. நாம் பெரும்பாலும் உயிர்களின் ஓசைகளை உற்றுக் கேட்கின்றோம். ஆங்கிலத்தில் குயிலுக்குக் குக்கு என்று பெயர். குயில் என்பதும் குக்கு என்பதும் அதன் ஓசை காரணமாகத் தோன்றிய பெயர்கள். இவ்வாறு தோன்றிய சொற்களை ஒவ்வொரு மொழியிலும் காண லாம். சில உயிர்களின் பெயர்கள் அவற்றின் நிறம் காரணமாக ஆக்கப்பட் டிருக்கின்றன. சில உயிர்களின் பெயர்கள் அவற்றின் வேறு தன்மைகளை உற்று நோக்கி ஆக்கப்பட்டுள்ளன. குதிரை, பாய்வதால் பரி என்றும், குதிப்பதால் குதிரை என்றும் பெயர் பெறும். ஒரு சிறப்புக் காரணத்தால் ஒரு பெயர் ஒரு பொருளுக்கு இடப்பட்டால் அச்சொல் அப் பொருளையே குறிக்கும். அக் காரணமுடைய வேறு பொருளைக் குறியாது. சொற்கள் உச்சரிப்பு வேறுபட்டு, தோற்றம் அறிய முடியாமல் வழங்கினால் மூலச் சொற்கள் பரிகசிக்கத்தக்கன போல் தோன்றும். இம் முறையாகவே மொழிக் குரிய சொற்கள் தோன்றுகின்றன. மொழி உண்டான பின்பே சொற்கள் மாற்றம் அடைதல் இயலும். மொழி இவ்வாறு வளர்ச்சியடைகின்றது.

மனிதனை மற்ற உயிர்களோடு ஒப்பிடுமிடத்தில் அவன் தனிச் சாதியாக இருக்கின்றான். அதுபோல மனித மொழியும் சிறப்புத் தன்மை களால் தனிமையாகவே இருக்கின்றது. மனிதன் மொழியைப் படிப்படியாக விருத்திசெய்து இன்றைய நிலைக்குவர எத்துணைக் காலம் சென்றது என்று அனுமானித்துக் கூறுதல் இயலாது. ஆரம்ப காலத்தில் முன்னேற்றம் தாமதப் பட்டது என்று கருதுவதற்குப் பல காரணங்கள் உண்டு. ஆரம்பத்தில் அவிநய மொழியும், பின் அவிநயத்தோடு ஒலி கலந்த மொழியும், அதன்பின் இக்கால நிலைமையிலுள்ள மொழிகளும் தோன்றலாயின. மொழியில் அடங்கி எல்லா ஒலிக் குறிகளும் தலைமுறை தலைமுறையாக வந்தன. அவை, காலத்துக்குக் காலம் அதிகப்பட்டன. இது, ஒரு குழு வேறு குழுக்களோடு உறவாடி, அவற்றின் மொழியிலுள்ள சொற்களைக் கை யாளுதலால் ஏற்படுகின்றது.

மொழித்தொடக்கத்திற்கு இயற்கையிலுள்ள ஆதாரங்கள் எவை என்று விளங்குகின்றது. ஒலிக்குறிகள் ஆரம்பத்தில் சிறியனவாக இருந்தன. அவை ‘சொல் மூலங்கள்’ எனப்படுகின்றன; மூலங்கள் பிரிக்கக்கூடாத முழுக் குறிகள். ஒவ்வாரு மூலமும் ஒவ்வொரு பொருளைக் குறித்தது. பழைய மொழிகள், சொல் மூலங்கள் அளவில் இருந்தன என்பது அனு மானிக்கத்தக்கது.

ஆதியில் ஒவ்வொரு கலையும் இலகுவான முறையில் ஆரம்பிப் பதுதான் பொது விதி. கலைகள் எல்லாம் மனிதனின் ஆற்றலுக் கேற்பப் படிப்படியாக வளர்கின்றன. ஆரம்ப மொழி இரண்டு தன்மைகள் உடையதாக இருக்கின்றது. சொல்லின் ஒரு பகுதி பொருளின் ஒரு பகுதியையும், மற்றது இன்னொரு பகுதியையும் விளக்கின. ஆரம்பத்தில் மனிதன் உண்டாக்கிய ஆயுதங்களுக்குப் பிடியும், குகை வீடுகளுக்கு முன் அறையும், பின் அறை யும் இருக்கமாட்டா. இக் கொள்கைக்கு மொழியின் எல்லாக் கால வரலாறும் ஆதாரமளிக்கின்றது. தொடக்கத்தில் தனிச் சொற்களே உண்டாக்கப்பட்டன. மொழியிலுள்ள சொற்களை ஆராய்வதால் நாம் அவற்றின் ஆரம்ப காலத்தை ஆராய்கின்றோம். மொழி உற்பத்தியைக் குறித்த ஆராய்ச்சி, நம்மைச் சொல் மூலங்களுக்குக் கொண்டுபோய் விடுகிறது.

ஆதிமொழி, ஒலி முறையான குறிகளாக இருந்தது; இக் கொள்கை தக்க நியாயத்தோடு அங்கீகாரம் பெறுகின்றது. இக் காலச் சொற்களைப் போலவே ஆதிச் சொற்கள் உயிர் எழுத்தின் ஒலியையும், மெய்யெழுத்தின் ஒலியையும் கலந்து உச்சரிக்கப் பட்டன. அவ்வுச்சரிப்புகள் நாம் வழங்கும் ஒலிகளின் பகுதிகளைக் கொண்டிருந்தன. எல்லா மொழிகளின் இயல்பும் இதுவே.

ஒவ்வொரு தனி ஒலியும் எழுத்தால் குறிக்கப்படுகின்றது. சிறப் பொலிகள் உயிரும் மெய்யுமாகும். ஒவ்வொரு மொழிக்கும் உச்சரிப்பு முறை தனியாக உண்டு. சில ஒலி, சில மொழிகளுக்கு மட்டும் சிறப்பாக உண்டு. எழுத்து முறையாகப் பிரிக்கக்கூடிய ஒலிகளென்றும், பிரிக்கக்கூடாதன என்றும் இருவகை ஒலிகள் உண்டு. விலங்குகள் பறவைகளின் ஓசையும் மனிதரின் அழுகை போன்ற ஓசையும் எழுத்து முறையாகப் பிரிக்கக்கூடாத ஒலிகளுக்கு உதாரணங்களாகும். சொற்களைப் பல கூறுகளாகப் பிரிக்கலாம். ஒவ்வொரு பொருத்தும் ஒவ்வொரு அசை எனப்படும். ஒவ்வாரு அசையும் உயிர் மெய் என்னும் ஒலிகளால் ஆக்கப்பட்டது. அசைகள் பெரும்பாலும் ஒரு மெய் ஓசையோடு ஒரு உயிர் ஓசை பெற்றதாக இருக்கும். இவற்றில் ஏதாவது ஒன்று இல்லாமல் உச்சரிக்கப்படும் அசைகளும் சில மொழிகளில் உண்டு. ஆகவே எல்லாப் பேச்சுக் குறிகளும் ஓரசையினவாக அல்லது ஓரசையையே திரும்பச் சொல்லும் குழந்தைகளின் பேச்சுப் போன்றனவாக இருக்கும். ஆதியில் எவ்வெழுத்தொலிகள் இருந்தன என்று கூறுதல் வெறும் ஊகத்தைப் பொறுத்தது. ஆதியில் உயிரும் மெய்யுமாகிய ஒலிக் குறிகளே இருந்தன. மற்றவை பிற்காலத்திற் சேர்க்கப்பட்டன.

ஆதி மொழியின் ஒலிக்குறிகள் புலன்களால் அறியப்படும் குணங் களையும் செய்கைகளையும் குறிப்பனவாக இருந்தன; ஆதலின் நம் மொழி யின் வரலாறு புலன்களால் அறியப்படும் பொருள்களின் பெயர்களாவும் புலன்களாலறியப்படாத எண்ணங்களின் பெயர்களாகவும் மாறியிருக்கிறது.

நாம் பல சொற்களை வழங்குகின்றமையால் எழுவாய் பயனிலை முதலிய உறுப்புகளை வைத்து வசனங்களை எழுதுகின்றோம். இவ்வகையி லமையாத வசனங்களைச் சுருக்கு வசனங்களாகக் கருதுகின்றோம். எழுவாய் பயனிலையோடு கூடிய வசனங்களை எழுதுவதற்குச் சொற்பாகு பாடு வேண்டும். சொற்பாகுபாடு என்பது பெயர், வினை, குணம் என்பன போன்றவற்றுக்கு இன்ன இன்ன சொற்களையே பயன்படுத்துதல் வேண்டு மென்னும் வரையறை. இவ்வாறு வரையறுக்கப்பட்ட சொற்களை உரிய இடங்களில் வைக்க வசனம் உண்டாகும். சொற்களின் பிரயோகம் வரை யறுக்கப்படாத ஒரு காலத்தின் நிலைமையை அறிந்துகொண்ட போதே மொழியின் ஆரம்ப வரலாற்றை விளங்கிக்கொள்ள முடியும். ஆரம்ப மொழி, நம் மொழியைவிட விளக்கங் குறைவாக இருந்தது; ஆயினும் அது, அனுகூலமான பேச்சுக்கு உதவியாக இருந்தது. ஒன்றை ஏற்றுக் கொள்ளும் போது அல்லது வெறுப்பைக் குறிக்கும் போது காட்டும் பார்வையும், உடம்பாட்டை அல்லது வினாவை உணர்த்தச்செய்யும் ஒலிக் குறிகளும் வசனங்களின் குறிகள் அல்லது வசனங்களாகும். அவற்றைத் தனித்தனி வசனங்களாக மொழி பெயர்க்கலாம். இவ்வாறே ஆதிச் சொல் மூலங்கள் வசனங்களாயின.

9. பண்டையோர் எழுதப் பயன்படுத்திய பொருள்கள்
பழங்கால மக்கள் பொன், வெண்கலம், ஈயம், தகரம் முதலிய உலோகங்களை எழுதுவதற்குப் பயன்படுத்தினர். ஈயத் தகடுகளின் பயன் பெரு வழக்கில் இருந்தது. பழைய அசீரியர், பச்சைக் களிமண் தகடுகளில் தமது வரலாறுகளை எழுதியபின் அவற்றை வெய்யிலில் உலர்த்தி அல்லது சூளையிலிட்டு எடுத்துக் காப்பாற்றினர். இவ்வகைய பல கற்கள் எகிப்தில் கண்டெடுக்கப்பட்டன. விலங்கின் தோல் அல்லது தாவரப் பொருள்கள் கிடைத்தபோது உறுதியான உலோகப் பொருள்களின் பயன் குறைவதா யிற்று. கடினமான பொருள்களுக்கும் மிருதுவான பொருள்களுக்கும் இடை யிலுள்ள வேறொரு பொருளும் பயன்படுத்தப்பட்டது. அது மேற்பக்கம் மெழுகினால் மெழுகப்பட்ட மரப் பலகையாகும். மெழுகின்மேல் எழுதுவ தற்குக் குச்சு பயன்படுத்தப்பட்டது. இவ்வகை இரண்டு அல்லது மூன்று பலகைகள் வளையங்களிட்டுச் சேர்த்துக் கட்டப்பட்டிருக்கும். இவை, அன்றன்றைய நிகழ்ச்சிகளை எழுதவும், கணக்குப் பதியவும், திருமுகம் வரையவும், பள்ளிச் சிறுவர் எழுதவும், பிற எழுத்து வேலைகள் புரியவும் பயன்படுத்தப்பட்டன. இவ்வகையான பலகைகள் கி.பி. 1148 வரையும் பயன் படுத்தப் பட்டன என்பதற்கு ஆதாரம் காணப்படுகின்றது. இப் பலகைகள் மேற்கு ஐரோப்பாவின் எல்லாப் பகுதிகளிலும் பயன்படுத்தப்பட்டன. 13ஆம், 14ஆம் நூற்றாண்டுகளில் பணம் சம்பந்தமான கணக்கெழுதிய பலகைகள் கண்டு எடுக்கப்பட்டன. அயர்லாந்திலும் இத்தகைய பலகைகள் காணப்பட்டன. இதே காலத்தில் இவ்வகைப் பலகை இத்தாலியில் பயன் படுத்தப்பட்டிருக்கின்றது. 16-ஆம் நூற்றாண்டில் இவற்றின் பயன் பெரும் பாலும் நின்றுவிட்டது. மெழுகின் மீது எழுதும் வழக்கம் சமீபகாலம்வரை சிறிதளவில் இருந்தது. இன்றும் இத்தாலியிலுள்ள உறோவென் (Reuen) நாட்டில் இவ்வகைத் தகடுகள் மீன் கடைகளில் கணக் கெழுதப் பயன் படுத்தப்படுகின்றன.

சில சமயங்களில் உரோமர், மரத்துக்குப் பதில் தந்தத்தைப் பயன் படுத்தினர். அவர்களுடைய இலக்கியங்களில் இவ்வகையான குறிப்புகள் காணப்படுகின்றன. தந்தத் தகடுகள் கிறித்துவ தேவாலயங்களில் வைத்து, பிரதம குருமாரின் பெயர்கள் குறிக்கப் பயன்படுத்தப்பட்டன.

பழைய எகிப்தில் ‘பைப்பிரசு’ என்னும் நாணற் புல்லின் தண்டுகள் பிளந்து ஒட்டிக் கடுதாசியாகப் பயன் படுத்தப்பட்டது. ‘பைப்பிரசு’ என்னும் நாணல், முக்கோணத் தண்டுடையதாய் நாலு முழம் ஓங்கி வளரும். பைப்பிரசுக் கடுதாசியின் பயன் கி.மு. 2000 ஆண்டுகளுக்குமுன் அறியப்பட்டிருந்தது. பழைய உலகின் பெரும் பகுதியில் பைப்பிரசுக் கடுதாசிகளே எழுதப் பயன் படுத்தப்பட்டன. கடுதாசியை உணர்த்தும் ‘பேப்பர்’ என்னும் ஆங்கிலமொழி பைப்பிரசு என்னும் சொல்லின் திரிபே.

பைப்பிரசு எகிப்திலிருந்து கிரேக்குக்கும் இத்தாலிக்கும் மிகுதியாக ஏற்றுமதி செய்யப்பட்டது. கி.மு. இரண்டாம் நூற்றாண்டில் கிரேக்க மொழி யின் எழுதப்பட்ட பைப்பிரசுக் கடுதாசிச் சுருள்கள் காணப்படுகின்றன. பைப்பிரசை அறிவதற்கு முன்னே தோல் பயன் படுத்தப்பட்டது. தோலின் பயன் கி.பி. ஒன்பதாம் நூற்றாண்டு வரையும் இருந்தது. 5-ஆம் நூற்றாண்டு முதல் 10-ஆம் நூற்றாண்டு வரையில் பயன்படுத்தப்பட்ட பைப்பிரசுத் தாள்கள் காணப்படுகின்றன. பிரான்சு நாட்டிலும் பைப்பிரசுத் தாள்கள் பயன்படுத்தப்பட்டன. ஒன்று சேர்த்துக் கட்டப்பட்ட பைப்பிரசுத் தாள்களில் புத்தகங்கள் எழுதப்பட்டன. புத்தகங்களின் மேலும் கீழும் தோல் வைத்துக் கட்டப்பட்டன. பிரான்சிலும் இத்தாலியிலும் இவ்வகையான புத்தகங்கள் பயன்படுத்தப்பட்டன.

தோல், மிகப் பழங்காலந்தொட்டுப் பயன்படுத்தப்படுகின்றது. மேற்கு ஆசியாவில் தோல் பயன்படுத்தப்பட்டதைப்பற்றிப் பழைய நூலாசிரியர்கள் குறிப்பிட்டிருக்கின்றனர். தமக்குப் புதிதாகக் கிடைத்த பைப்பிரசுத் தாளை அயோனியர், தோல் என்னும் பெயரால் வழங்கினர். யூதர் பழைய வழக்கின்படி இன்றும் பிரமாணங்களைத் தோலில் எழுதுகின்றனர்.

உரோமர் சிவப்புச் சாயமூட்டிய தோலைப் பைப்பிரசுப் புத்தகங் களுக்கு அட்டையாகப் பயன்படுத்தினர்.

சீனர் பஞ்சினாற் செய்யப்பட்ட கடுதாசியை மிகப் பழைய காலத்தி லேயே பயன்படுத்தினர். அராபியர், எட்டாம் நூற்றாண்டில் அதன் பயனை அறிந்திருந்தனர். 13ஆம் நூற்றாண்டில் கிரேக்க கையெழுத்துப் பிரதிகள் அக் கடுதாசிகளில் எழுதப்பட்டன. இத்தாலிக்கு மேற்கே கடுதாசியின் பயன் அறியப்படவில்லை. கந்தைத் துணியினாற் செய்யப்படும் கடுதாசி ஐரோப்பாவில் 14ஆம் நூற்றாண்டில் பயன்படுத்தப்பட்டது. இது படிப்படி யாகத் தோலின் இடத்தை ஏற்றது. 15ஆம் நூற்றண்டில் கடுதாசியும் தோலும் கலந்த கையெழுத்துப் புத்தகங்கள் மிகுதியாக இருந்தன.

பழைய பைப்பிரசுப் புத்தகங்கள் பெரும்பாலும் சுருள்களாகக் காணப்படுகின்றன. தோல் புத்தகமாகக் கட்டப்பட்டு, புத்தகத்தின் பெயர் முடிவில் எழுதப்பட்டது. அவ்விடத்தில்தானே புத்தகத்திலுள்ள வரிகள் குறிக்கப்பட்டன. இது ஒரு காலத்தில் அதன் விலையைக் காட்டுவதற்காக இருக்கலாம். தோற்புத்தகங்கள் நேரான கோடுகளின் மேல் எழுதப்பட்டன. பல நிற மைகள் எழுதப் பயன்படுத்தப்பட்டிருக்கின்றன. பொன் வெள்ளி களின் நிறம் தீட்டித் தோலின் முகப்பில் எழுதப்பட்டன. மஞ்சள் ஊதா சிவப்பு என்னும் நிற மைகள் பெரும்பாலும் பயனிலிருந்தன.

மெழுகில் எழுதுவதற்குக் கூரிய குச்சுகள் பயன்படுத்தப்பட்டன. பைப்பிரசுத் தாள்களில் தூலிகைகளில் மைதொட்டு எழுதப்பட்டது.

இந்திய நாட்டில் தாளிப்பனை ஓலைகளிலும் மரப்பட்டைகளிலும் புத்தகங்கள் எழுதப்பட்டன. ஏடுகளில் ஓவியங்களும் வரையப்பட்டன. கற் களிலும் செப்புத் தகடுகளிலும் கருங்கல்லிலும் மலைகளிலும் சாசனங்கள் எழுதப்பட்டன.

சிந்துநதிப் பள்ளத்தாக்குகளில் சுண்ணாம்புக் கற்களில் எழுதப்பட்ட சாசனங்கள் கண்டு எடுக்கப்பட்டன. அவற்றின் காலம் ஏழாயிரம் ஆண்டு களாகும்.

10. 1போசன் கதை
முன் நாளிலே தாராபுரியிலே சிந்துலன் என்னும் அரசன் ஒருவன் ஆண்டான். அவனுக்கு முதுமைப் பருவத்திலே போசன் என்னும் மகன் பிறந்தான்.

சில காலத்திற்குப் பிறகு சிந்துல அரசன், தனக்கு மரணகாலம் சமீபித்தலையும், தன் மகன் போசன் சிறுவனாக இருத்தலையும் குறித்து மந்திரிமாரோடு கலந்து எண்ணினான்; இராச்சியபாரத்தைத் தாங்கும் வலிமையுடைய தம்பி இருக்கச் சிறுவனாகிய மகனிடத்தில் அதனை ஏற்று தல் பழியும் பாவமும் என்று துணிந்து, இராச்சியத்தையும் ஐந்து வயதின னாகிய புத்திரனையும் முஞ்சனிடத்தே கொடுத்துவிட்டுச் சில நாளில் இறந்தான். முஞ்சன், போசனைப் பாட சாலையில் படிக்கவிட்டுத் தான் அரசாண்டிருந்தான்.

அப்படியிருக்குங் காலத்தில் ஒருநாள் சோதிட நூல்களில் மிகச் சிறந்த அறிவுள்ள பூசுரரொருவர் முஞ்சராசனுடைய சபையிலே வந்து அவனைக் கண்டு, தம்முடைய வித்தியா சாமர்த்தியதை வியந்து பேசினார். அவன், “ஐயரே! நான் பிறந்த நாள் முதல் இன்று வரையும், செய்த செயல் களையும் பெற்ற பயன்களையும் முற்றச் சொல்வீராயின் நீர் சாமார்த்திய முடையவரே” என்றான். பூசுரர் இவன் இரகசியமாகச் செய்த செயல்களைத் தானும் தவறவிடாது முற்றச் சொல்லி முடித்தார். உடனே அவன் அதிசய மும் ஆனந்தமுமடைந்து அவரை வணங்கி, உயர்ந்த சிங்காசனத்திலிருத்தி அவருக்குப் பலவகை உபசாரங்கள் செய்தான்.

அப்போது அச் சபையிலிருந்த புத்திசாகரன் என்னும் மந்திரியி னுடைய வேண்டுகோளின்படி, முஞ்சகன், அவ்வையரைப் போசனுடைய சாதகப் பலனைச் சொல்லக் கேட்டான். ஐயர், “நான் அப் போசனை ஒரு முறைப் பார்த்த பின் சொல்வேன்” என்றார். அப்பொழுதே முஞ்சன் அவனைப் பாட சாலையினின்று அழைப்பித்துக் காட்டலும், ஐயர் பார்த்துக் கொண்டபின், முஞ்சனை நோக்கி “இராசாவே! போசனுடைய அதிட்ட விசேடத்தை விரித்துச் சொல்லுதல் பிரமதேவராலும் இயலாது! ஏழைப் பிராமணனாகிய நான் எப்படிச் சொல்வேன்! போசன் ஐம்பத்தைந்து வருடம் ஏழுமாதம் மூன்று நாள் வரையும் கௌட தேசத்தோடு தென்னாடு முழுவதை யும் ஒரு குடைக்கீழ் ஆள்வன்” என்றார்.

அது கேட்டு முஞ்சராசன் அகத்தே மிகுந்த கவலையுடையவனாகி யும், புறத்தே அதனைக் காட்டாமல் ஐயரை உபசரித்து அனுப்பிவிட்டான். அவன் அன்றிரவு ஊணும் உறக்கமுமில்லாமல் சயனசாலையிலே தனியே நெடுநேரம் ஆலோசித்து, “போசன் இராச்சியத்தை அடைவானாயின் நான் உயிரோடிருப்பினும் இறந்தவனே ஆவேன். ஆதலால் எவ்வாறாயினும் மிக விரைந்து போசனைக் கொல்லுவிப்பதே தகுதி” என்று தன்னுள்ளே நிச்ச யித்துக் கொண்டான்.

மற்றைநாள் முஞ்சைராசன், தன் கீழதிகாரியாகிய வற்சராசனை அழைப்பித்துத் தனியிடத்திலே அவனுக்குத் தன் கருத்தை அறிவித்து, “இன்றைக்கு நீயே போசனைப் புவனேச்சுவரி வனத்திலே இரவின் முதற் சாமத்திலே கொன்று அவனுடைய தலையை இங்கே கொணர்ந்து காட்டக் கடவாய்” என்று கற்பித்தான்.

அப்பொழுது வற்சராசன் அவனை வணங்கி, “சுவாமி! தங்கள் கட்டளை அடியேனால் சிரமேற்கொள்ளப்படுவதே; ஆயினும் அடியேன் செய்யும் விண்ணப்பத்தைக் கோபியாமற் கேட்டருளல் வேண்டும். அன் னாளிலே அயோத்தியில் தசரதபுத்திரராகிய இராம சுவாமிக்கு முடிசூட்டுவ தென்று முகூர்த்தம் நியமித்தவர் வசிட்ட மகாமுனிவர்; அவரோ பிரமதேவ ருடைய புத்திரர்; தவத்திற் சிறந்தவர்; சிறந்த ஞானமுடையவர். இங்ஙனமாக வும் அந்த முகூர்த்தத்திலே இராமசுவாமி, இராச்சியத்தை விட்டுக் காட்டுக்குப் போதலாயிற்று. அங்கேயும் மனைவியை இழத்தலாயிற்று. ஆனபின் வசிட்டருடைய வாக்கும் வீணாயிற்றே! இங்ஙனமாக, வயிறு வளர்க்க வந்த பிராமணனாகிய ஒருவனுடைய வார்த்தையை நம்பிக் கொண்டு அருமந்த இராசகுமாரனைக் கொல்ல நினைப்பதோ? கேட்க,

“இச்செயலா லிதுவரு மென்றாரா யாமலே
எச்செயலு மேலோ ரியற்றார்தாம் - இச்சையொடு
வல்லை யியற்றுவரேல் வந்திடுமே மாறாத
அல்லவர்க் கேன்றே யறி”

என்றார் மேலோர்.

அன்றியும் இவனைக் கொல்லின், முன்னே சிந்துலராசன் மேலே மிகுந்த பிரீதியுடையவர்களாக இருந்து இப்பொழுது தங்களையும் அனுசரிக்கின்ற மகாவீரர்கள் பலரும் உடனே தங்களுக்குப் பகையாவர். இதனால் போசனைக் கொல்லுவது புத்தியாகாது” என்றான்.

அப்பொழுது முஞ்சராசன் கோபமடைந்து, “நீயே இராச்சியத்துக்குத் தலைவன்! சேவகன் ஆகின்றிலை! கேள்!

‘சேவகனெ வன்றலைவன் செப்புமொழி கேட்கிலனோ
பாவியவன் றள்ளப் படுமானால் - மேவுமவன்
ஆட்டுக் கழுத்தி னதள்போலுஞ் சீவனத்தாற்
காட்டுபயன் யாதுமில்லை காண்’

என்பது மேலோர் வாக்கு” என்றான். உடனே வற்சன் சமயத்துக்கேற்றது சூழ்ந்து செயற்பாலது என்று எண்ணிக்கொண்டு, “சுவாமி! தங்கள் சொற்படி செய்கிறேன்” என்று சொல்லிக் கொண்டு அவ்விடத்தை விட்டுப் போனான்.

பின்பு வற்சன் உபாத்தியாயரையழைப்பித்து, பாடசாலையினின்று போசனைக் கொண்டுவரக் கற்பித்து விடுத்தான். அப்படியே அவரால் வருவிக்கப்பட்ட போசன் கோபமடைந்து வற்சனை நோக்கி, “பாவீ! இராச குமாரனாகிய என்னை வெளியே யழைப்பித்தற்கு நீ யார்?” என்று வைது, தன்னுடைய இடக்காலிற் பாதுகையைக் கையிற் கொண்டு அதனாலவனைக் கன்னத்திலடித் தான். அவன், “அடியேன் இராசருடைய கட்டளைப்படியே செய்தேன்” என்று போசனைத் தேரிலேற்றிக் கொண்டு புவனேச்சுவரி வனத் துக்குப் போனான்.

அப்போது, “போசன் கொல்லப்படுகிறான்” என்ற கதை பட்டணத் தில் பரவ எல்லோரும் துயரடைந்தனர். சிலர் வாள், வேல் முதலியவற்றி னாலே தம்மைத் தாமே கொன்றார்கள். போசனுடைய தாயாகிய சாவித்திரி என்பாள் நிகழ்ந்ததை அறிந்து விழுந்து அழுது புலம்பினாள்.

வற்சன் அத்தமன காலத்தின்பின் புவனேச்சுவரி கோயிலை யடைந்து, ஐயர் சோதிடஞ் சொன்னமையையும், அது கேட்ட முஞ்சன், கொன்று தலையைக் காட்டுமாறு தனக்கு வலிந்து கட்டளை தந்தமையையும் போசனுக்குச் சொன்னான்.

போசன், “வற்சனே! இராமசுவாமிக்கும் பாண்டவர்களுக்கும் வனவாசமும், நளனுக்கு இராச்சிய இழப்பும், இராவணனுக்குச் சிறையும் மரணமும், சந்திரனுக்குத் தேய்வும் விதி வசத்தால் அமைந்தன அல்லவா! அப்படியே விதி வசத்தால் அமைவனவற்றை விலக்க வல்லவர் யார்?” என்று செல்லிவிட்டு, இரண்டு ஆலிலைகளை எடுத்து ஓரிலையைப் பாத்திர மாகத் தைத்துத், தன் கணைக்காலை வாளினாற் சிறிது வெட்டி ஒழுகின்ற இரத்தத்தை அவ்விலைப் பாத்திரத்தில் ஏந்தி வைத்துக் கொண்டு, ஒரு தும்பினாலே அவ்விரத்தத்தைத் தொட்டுத் தொட்டு மற்றையிலையிலே ஒரு சுலோகம் எழுதி, அதை அவன் கையில் கொடுத்து, “வற்சனே! நீ அரசர் கட்டளைப்படி செய்தபின் இவ்விலையை அவர் கையில் கொடுத்து விடு” என்றான்.

அப்போது வற்சனுடைய தம்பி அவனை நோக்கி, “அண்ணா! கேட்க. ஒருவன் சரீரத்தை விட்டு நீங்கும்போது அவனுடைய திரவியங்க ளேனும், மாதா, பிதா, நண்பர், மனைவி, மக்கள்களேனும் அவனைப் பின் தொடர்தலில்லை; தருமம் ஒன்றே பின் தொடர்வது. ஆதலால் அத்தருமமே உயிர்த்துணை; தருமத்தை விரும்பாதவன் கல்வி, செல்வம், வலிமை முதலியவற்றான் மிகப் பெரியவனாயினும் ஒன்றுமில்லாதவனே ஆவான்” என்பன ஆன்றோர் மொழிகளன்றோ! இங்ஙனமாக, நீர் ஒரு சிறிதேனும் தரும சிந்தையில்லாமல் இப் பாலகனைக் கொல்ல உடன்பட்டீரா? ஐயோ! உம்முடைய மனந்தான் இவ்வளவு கடினமா” என்றான்.

அது கேட்ட வற்சன் தன்னுள்ளே சூழ்ந்து கொண்டு, போசனை வணங்கித் தேரிலேறி, இருள் செறிந்த அவ்விரவிலேயே மீண்டும் பட்டினத் திற் சேர்ந்து, வீட்டிலே நில அறையினுள்ளே போசனை மறைத்துவிட்டு, கைவல்லவர்களாகிய சிற்பிகளைக் கொண்டு போசனுடைய தலையே என்று முழுதும் நம்பத்தக்க ஒரு போலித் தலை செய்வித்து, அதை எடுத்துக் கொண்டு அரசன் வீட்டிற் சென்று, அவனைக் கண்டு வணங்கி, “சுவாமி! தாங்கள் கட்டளையிட்டபடி செய்துவந்தேன்” என்றான்.

முஞ்சன், “வற்சனே! நீ வாளால் வெட்டிய பொழுது புத்திரன் யாது கூறினன்?” என்றான்.

வற்சன், “அவன் ஒரு பத்திரம் எழுதித்தந்தான்; அது இது; ஏற்றுப் பார்க்க; சுவாமி! இங்கே தலையையும் பார்த்துக் கொள்க” என்றான்.

முஞ்சன், தலையைப் பார்த்துச் சிறிதே அழுது “வற்சனே! இந்தத் தலையைக் கொண்டுபோய் அப்பாற் படுத்து” என்று சொல்லி அவனை அனுப்பி விட்டு, மனைவியைக் கொண்டு விளக்கெடுப்பித்து, அப்பத்திரத் தில் எழுதிய சுலோகத்தை வாசித்துப் பார்த்தான்.
அச் சுலோகத்தின் கருத்து,
“கிருத யுகத்திலே பெரிது விளங்கிய மாந்தாதா என்னும் மகாராசன் இறந்தான்! பெரிய சமுத்திரத்தின் கண்ணே ஒரு சேதுவைக் கட்டி இராவணனைக் கொன்ற இராம சுவாமி என்னும் ஆதி மன்னன் இறந்தான். அம்மட்டோ! பொறையிற் சிறந்த தருமன் முதலாய பல கோடி முடிமன்னர் இறந்தனர்! அம்மகான்கள் ஒருவரோடாயினும் இப்பூமி உடன் சென்றிலது. இராசாவே! உன்னோடே இப்பூமி உடன் செல்வது நிச்சயந்தானோ!” என்பதாம்.

முஞ்சராசன் அச் சுலோகத்தின் கருத்தை அறிதலும், தன் வயமிழந்து கீழே விழுந்தான். மனைவி புடைவையினாலே வீசியபின் தன் அறிவடைந் தான். “பெண்ணே! புத்திரனைக் கொலை செய்த சண்டாளன் நான்! என்னைத் தீண்டாதே! ஐயையோ! நான் பாவி” என்று புலம்பினான்.

அவ்வாறு புலம்பிய முஞ்சன் உடனே வாயிற் காவலாளரைக் கொண்டு அறிவிற் சிறந்த அந்தணர்களை அவ்விடத்தில் அழைப்பித்து, அவர்களை வணங்கி, “சுவாமிகாள்! புத்திரக் கொலை என்னும் பாவம் என்னால் செய்யப்பட்டது; இனி இதற்கு யாது பரிகாரம் செய்யத்தக்கது? கற்பித்தருள்க” என்று கேட்டான். அவர்கள், “இராசனே! அதி சீக்கிரம் நெருப்பில் விழுதலே அதற்குப் பரிகாரமாம்” என்றார்கள்.

அப்போது புத்திசாகரன் என்னும் மந்திரி அவ்விடத்திற் சென்று அரசனை வணங்கி, “சுவாமி! முன்னே சிந்து அரசர் தாம் ஆண்ட இராச்சியத்தை உமக்குத் தந்த அப்பொழுதே போசனையும் உம்முடைய ஒக்கலையில் ஒப்பித்துவிட்டாரன்றோ! இங்ஙனமாக நீர் யாது செய்தீர்! கேளும்” என்று சொல்லி, “நிலையுறுவது போலத் தோன்றிச் சில பொழுதில் அழிவதாகிய இளமையின் மயலடைந்த அவர்கள், செய்வன தெரியாது உய்தியில் குற்றம் புரிந்து ஒய்யெனக் கெடுவர்” என்பது முதலிய நீதி மொழிகளைச் சொன்னான். அரசன், “நான் இந்த இரவிலியே அக்கினிப் பிரவேசஞ் செய்ய நிச்சயித்தேன்” என்றான். புத்திசாகரன் அது கேட்டுப் பரிதாபத்தோடு வெளியில் வந்து இருந்தான். உடனே அரசன் புத்திரக் கொலைப்பாவத்தைப் பரிகரிக்கும் பொருட்டு அக்கினிப் பிரவேசம் செய்கிறான் என்ற கதை பரவியதால் பலரும் கூடினார்கள். வற்சன் அவ் விடத்திலே புத்திசாகரனைத் தனியே கண்டு, போசன் காக்கப்பட்டிருத்தலை இரகசியமாக அறிவித்தலும், அவன் ஓர் உபாயம் சொல்லி உடனே வற்சனை வெளியில் அனுப்பினான்.

சிறிது பொழுதின் பின் சடைமுடி உடையராய் படிக குண்டல மணிந்த இரு செவியினராய் உடம்பு முழுதும் திருநீறு பூசினவராய், பட்டு கௌபீனந் தரித்தவராய், அழகில் சிறந்தவராகிய ஒரு சன்னியாசியார், கையிலே யானைத் தந்தமாகிய தண்டு பிடித்துக் கொண்டு அங்கே வந்தார். புத்திசாகரன் அவரை நோக்கி, “ஓகோ! சன்னியாசியாரே! எங்கிருந்து வருகிறீர்? உம்முடைய வாசத்தானம் யாது? நீர் யாதாயினு மொரு சிறந்த கலாசாமர்த்தியமேனும் வைத்திய சாமர்த்தியமேனும் உடையீரோ?” என்று கேட்டான். சன்னியாசியார் அவனை நோக்கி,

எந்தெந்தத் தேசந்தானு மிருக்கையே வீடுதோறுந்
தந்திடு பிச்சைதானே தனியுணவாகும் வாவி
1உந்தியிச் சலமுண்டே யொப்பின்மெய்ப் பொருளுணர்ந்த
சிந்தைகொண் ஞானிகட்குச் செல்வத்தாற் பயனென்னம்மா

என ஒரு பாட்டுப் படித்து, “தம்பி! கேளும்! நமக்கு ஓரிடம் இல்லை; எங்கும் திரிவோம்; குருவின் உபதேசத்தின் படியே நிற்பாம்; எல்லா உலகையும் கரதலாமலகம் போலக் காண்போம்; பாம்பு கடியுண்டவரை, நோய் குடி கொண்டவரை, படைக்கலங்களால் அறுபட்டவரை, நஞ்சினால் கெட்டவரை கணப்பொழுதில் உய்யச் செய்வோம்” என்று சொன்னார். இந்த வசனங்கள் உள்ளே இருந்த முஞ்சன் காதிலேபடுதலும், அவன் உடனே வெளியில் வந்து, சன்னியாசியாரை வணங்கி, “சுவாமீ! யோகீசுவரரே! பெரும் பாவி யாகிய என்னால் கொல்லப்பட்ட புத்திரன் உயிர் பெறச் செய்து, என்னைக் காத்தருள்க” என்றான். அவர், “அரசனே அஞ்சாதே, கடவுள் கிருபையி னாலே உன் புத்திரன் உயிர் பெறுவான். புத்திசாகரனோடு ஓமத் திரவியங் களைச் சுடலைக்கு அனுப்பு” என்றார். அரசனும் அப்படியே செய்தான். அப்பொழுதே போசனும் இரகசியமாகச் சுடலைக்கு அழைத்துப் போகப் பட்டான். உடனே “சன்னியாசியார் போசன் உயிர்பெறச் செய்தார்” என்ற செய்தி பரவிற்று. பின்னர் போசனை யானையிலேற்றி வாத்திய கோஷத் தோடு அழைத்துக் கொண்டு வருதலும், முஞ்சன் அவனைத் தழுவி அழ, அவன் முஞ்சனுடைய அழுகையை மாற்றித் துதித்தான்.

பின்பு ஆனந்தபரவசனாகிய முஞ்சன் அவனைச் சிங்காசனத்தில் இருத்தி, இராச்சியத்தைக் கொடுத்தான்; தன் புத்திரர்களுக்கு ஒவ்வொரு கிராமம் கொடுத்து அங்கங்கே இருத்திவிட்டு. மூத்த புத்திரனாகிய சயந்தனைப் போசன் சமீபத்தில் இருத்தினான்; சில நாட்களின் பின் தன் மனைவிமாரோடு காட்டை அடைந்து, வீடுபேற்றை வேண்டித் தவஞ் செய்தான்.

11. 1குண்டலகேசி வரலாற்றுச் சுருக்கம்
இராசக்கிருகம் என்னும் நகரத்தை ஆண்ட அரசனுடைய மந்திரிக்கு ஒரு பெண் குழந்தை பிறந்தது. அக்குழந்தைக்கு, பத்திரை எனப்பெய ரிட்டுப் பெற்றோர் சீராட்டிப் பாராட்டி வளர்த்தனர். இவ்வாறு வளர்ந்த அப்பெண் மகவு பெரிதாக வளர்ந்து, மணம் செய்யத் தக்க வயதினை அடைந்தது. ஒரு நாள், இப்பெண் தன் மாளிகையின் மேற்புறத்தில் உலாவிய போது தெரு வழியே கட்டழகுமிக்க காளை ஒருவனை அரசனுடைய சேவகர் கொலைக் களத்திற்கு அழைத்துக் கொண்டு போவதைக் கண்டாள். கண்டதும், அக்காளையின் மேல் காதல் கொண்டாள். அவன், அரசனுடைய புரோகிதன் மகன்; வழிப்பறி செய்த குற்றத்திற்காகக் கொலைத் தண்டனை அடையப் பெற்றுக் கொலைக் களத்திற்கு அழைத்தேகப் பட்டான். இக் குற்றவாளியின் மேல் காதல் கொண்ட பத்திரை ‘இவனையே மணம்புரி வேன், அன்றேல் உயிர்விடுவேன்’ என்று பிடிவாதஞ் செய்தாள். இதனை அறிந்த இவள் தந்தை, கொலையாளருக்குக் கைக்கூலி கொடுத்து அவனை மீட்டு கொண்டுவந்து, நீராட்டி ஆடை அணிகளை அணிவித்துப் பத்திரையை அவனுக்கு மணம் செய்வித்தான்.

மணமக்கள் இருவரும் இன்புற்று வாழுங்காலத்தில் ஒருநாள், ஊடல் நிகழ்ச்சியின்போது பத்திரை தன் கணவனைப் பார்த்து, ‘முன்பு கள்வன் அல்லனோ?’ எனக் கூறினாள். அவன், அவள் தன்னை இகழ்ந்ததாகக் கருதி மிக்க சினங்கொண்டான். ஆயினும், அதனை அப்போது வெளியிற் காட்டாமல் அடக்கிக் கொண்டான்.

பின்னர் ஒரு நாள் அவன் பத்திரையை அழைத்து, அவளிடம், தன் உயிரைக் காப்பாற்றிய தெய்வத்தை வழிபடும் பொருட்டு அருகிலிருக்கும் மலை உச்சிக்குப் போக விரும்புவதாகவும், அவளையும் தன் உடன் வரவும் கூறினான். அவளும் இசைய இருவரும் மலை உச்சிக்குச் சென்றனர். மலை உச்சியினை அடைந்தவுடன், அக்கொடியோன் அவளைச் சினந்து நோக்கி, “அன்று நீ என்னைக் கள்வனென்று கூறினாயன்றோ? இன்று உன்னைக் கொல்லப் போகிறேன். நீ இறக்குமுன் உனது வழிபடு கடவுளை வணங்கிக் கொள் என்றான். இதனைக் கேட்டுத் திடுக்கிட்ட அவள், தற்கொல்லியை முற்கொல்லவேண்டும்’ என்னும் முதுமொழியைச் சிந்தித்து, அவன் கட்ட ளைக்குக் கீழ்ப்படிபவள் போல நடித்து, “என் கணவனாகிய உன்னை அன்றி எனக்கு வேறு தெய்வம் ஏது? ஆதலின் உன்னையே நான் வலம் வந்து வணங்குவேன்” என்று சொல்லி, அவனை வலம் வருவது போல் பின்புறம் சென்று, ஊக்கித் தள்ளினாள். இவ்வாறு அக்கொடியவன் மலை உச்சியினின்றும் வீழ்ந்து இறந்தான்.

இதன் பிறகு பத்திரை, உலகத்தை வெறுத்தவளாய், சைன மதத்தின் பிரிவாகிய நிகண்டமதத்தில் சேர்ந்து துறவு பூண்டாள். அந்த மதக் கொள்கைப் படி, பத்திரையின் தலைமயிரைக் களைந்து விட்டார்கள்; ஆயினும், மீண்டும் தலைமயிர் வளர்ந்து சுருண்டு காணப்பட்டது. அதனால் சுருண்ட மயிருடை யவள் என்னும் பொருள்படும் ‘குண்டலகேசி’ என்று அவளைக் கூறினர். இப்பெயரே பிற்காலத்தில் இவளுக்குப் பெரும்பாலும் வழங்கப்பட்டது. சில வேளைகளில் இவளது இயற்பெயரையும் காரணப் பெயரையும் ஒருங்கு சேர்த்து, ‘பத்திரா குண்டலகேசி’ என்றும் சொல்லப்படுவது முண்டு.

சைனமதத்தில் சேர்ந்த குண்டலகேசி, சைனர்களிடம் சமய சாத்திரங் களையும் தர்க்க நூல்களையும் கற்றுத் தேர்ந்து, சமயவாதம் செய்யப்புறப் பட்டு, சென்ற இடமெங்கும் நாவல் மரம் நட்டு வாதப் போர் செய்து வெற்றி கொண்டு வாழ்ந்தாள். வாதப் போர் செய்வோர், நாவல் மரக்கிளையை ஊர் நடுவில் நட்டு வாதத்துக்கு அழைப்பது அக்கால வழக்கம். இவ்வாறு நிகழுங் கால், ஒரு நாள் ஓர் ஊரை அடைந்து, அவ்வூர் நடுவில் மணலை குவித்து, நாவற்கிளை நட்டு, உணவு பெறுவதற்காக வீடுதோறும் சென்றாள். இவ் வமயம் புத்தர், தமது சீடர்களுடன் அவ்வூர்க்கு அருகிலிருந்த ஒரு தோட் டத்தில் வந்து இறங்கினார். அவருடைய சீடர்களில் சாரிபுத்தர் என்பவர் உணவுக்காக அவ்வூருக்குள் சென்றார். சென்றவர் அங்கு நாவல் நட்டிருப் பதைக் கண்ணுற்று, அதன் காரணத்தை அங்கிருந்தவர்களால் அறிந்து, அங்கிருந்த சிறுவர்களை அழைத்து அக் கிளையைப் பிடுங்கி எறியக் கூறினார். அவர்களும் அவ்வாறே செய்தார்கள்.

பின்னர், உணவுகொள்ளச் சென்ற குண்டலகேசி மீண்டும் திரும்பி வந்தபோது, தான் நட்ட நாவல் வீழ்த்தப்பட்டிருப்பதைக் கண்டு, அதனை வீழ்த்தியவர் அருகிலிருந்த சாரிபுத்தர் என்பதனை அறிந்து, அவ்வூர்ப் பெரியோரை அழைத்து, அவையைக் கூட்டச் செய்து, சாரிபுத்தருடன் வாதம் செய்யத் தொடங்கினாள். நெடுநேரம் நடைபெற்ற வாதத்தில் குண்டல கேசி வினாவிய வினாக்களுக்கெல்லாம் சாரிபுத்தர் விடை அளித்தார். பின்னர், சாரிபுத்தர் வினாவிய வினாவுக்குக் குண்டலகேசி விடையிறுக்கத் தெரியாமல் தான் தோற்றதாகச் சொல்லி அவர் காலில் விழுந்து வணங்கி, அவரை அடைக்கலம் புகுந்தாள். சாரிபுத்தர் குண்டலகேசியைப் பார்த்து, “என்னிடம் அடைக்கலம் புகாதே, என்னுடைய குரு புத்த பகவானிடம் அடைக்கலம் புகுவாயாக” என்று சொல்லி அவளை அழைத்துச் சென்று புத்தரை வணங்கச் செய்தார். புத்தர் அவளுக்கு உபதேசம் செய்து அவளைப் புத்த மதத்தில் சேர்த்தார். இதுவே குண்டலகேசி என்னும் தெரிவையின் வரலாறு.

இந்தக் குண்டலகேசி என்பவள் சமயவாதம் செய்யப் புறப்பட்டு சைனம், வைதிகம் முதலான சமயங்களைத் தருக்க முறையாகக் கண்டிப்ப தாக இயற்றப்பட்டதுதான் குண்டலகேசிக் காப்பியம் என்பது. இது தமிழி லுள்ள 1ஐம்பெருங் காப்பியங்களுள் ஒன்றாகும்.

12. நீலகேசி வரலாற்றுச் சுருக்கம்
பாஞ்சால தேசத்திலே சமுத்திரராசன் என்னும் வேந்தன் பண்டார வார்தனா என்னும் நகரிலிருந்து செங்கோலோச்சினான். நகர்ப்புறத்தே பழவாலயம் என்னும் சுடலை இருந்தது. அங்கு ஒரு காளி கோயில் உண்டு. அதன் அண்மையில் சந்திரமுனி என்னும் சைன முனிவர் வாழ்ந்திருந்தார்.

ஒரு நாள் நகர மாந்தர் காளிக்குப் பலியிடும் பொருட்டு விலங்குகள் பலவற்றைக் கொண்டு, சுடலையிலுள்ள காளி கோயிலுக்குச் சென்றனர். பிற உயிர்களுக்குத் துன்பமிழையாமையை மேற்கொண்ட சைன முனிவர், நகர மாந்தரைநோக்கி அவர்கள் பெருந்திரளான விலங்குகளைப் பலியிடக் கொண்டு வந்திருப்பதன் காரணத்தை வினவினார்.

அவர்கள் “இத்தேவியின் அருளால் அரசி, பட்டத்துக்குரிய குமரனை ஈன்றாள்; ஆதலின் இவ்விலங்குகளை எல்லாம் பலியிடும் பொருட்டு தேவியின் திருமுன்பு கொண்டு வந்திருக்கின்றோம்” என விடை பகர்ந்தனர்.

இதனைச் செவியில் ஏற்ற முனிவர் அவரை நோக்கி, “உயிர்கள், தாம் முற்பிறப்பில் புரிந்தவினைகளின் காரணமாகப் பிறவிகள் எடுக்கின்றன. இந் நிகழ்ச்சியில் தெய்வங்களால் ஆகும் வல்லமை எதுவும் இல்லை. இராச குமாரன் பிறந்ததின் பொருட்டு நீவிர் கொடுக்கும் மிருக பலியை ஏற்று இத்தெய்வம் மகிழுமாயின், அது மிருக வடிவாக மண்ணினால் செய்த பிரதிமைகளையும் பலியேற்று மகிழுமன்றோ? இம்முறை, இரத்தம் சிந்தும் கொடிய கொலையின்றிச் செய்யப்படும் அன்பு நிறைந்த வழிபாடாகும்” எனப் போதித்தார்.

சந்திர முனிவரின் உயர்வுடையதும் புனிதமானதுமான வழிபாட்டு முறையைக் கூறக் கேட்ட மக்கள், தாம் பலியிடும்பொருட்டுக் கொண்டுவந்த விலங்குகளை விட்டு தத்தம் வீட்டுக்குத் திரும்பினர்.

முனிவரின் தரும உபதேசத்தைக் கேட்டு உயிர்ப் பலி கொடாது மாந்தர் அகன்றமையின், காளி வெகுளியுற்று, சைன முனிவரை ஒறுக்க நினைவு கொண்டாள். தவம் நிறைந்த சைன முனிவரை ஒறுக்கும் ஆற்றல் காளிக்கு இல்லாமல் இருந்தது. ஆகவே அவள், சிறு தெய்வங்களுக்குத் தலைமை வகித்த நீலகேசி என்னும் தெய்வ அணங்கின் துணையை நாடினாள்.

நீலகேசி, காளியின் வேண்டுகோளுக்கு இணங்கிச் சந்திர முனிவர் வாசம் செய்யும் சுடலையை அடைந்து கோர வடிவங் கொண்டாள். யோகத்தில் அமர்ந்திருந்த முனிவர் இதனால் அச்சங் கொண்டாரல்லர். முனிவரைப் பணியவைக்குமாறு எடுத்துக் கொண்ட இம்முயற்சி பயனற்றுப் போகவே அவள், சாந்தமான இன்னொரு முறையினால் முனிவரைப் பணியவைக்க நினைத்தாள்.

அவள் காமலேகை என்னும் இராசகுமாரி போல வடிவங் கொண்டு, தன்னை அழகிய ஆபரணங்களால் அலங்கரித்துகொண்டு முனிவரின் அரிய தவத்தைக் கெடுக்குமாறு அவர் முன்னே நின்றாள். முனிவர், தனது யோக ஆற்றலினால் அவள் நீலகேசியே என்பதை அறிந்தார். அவர் அவளை நோக்கி “நீ இராசகுமாரி அல்லை; நீலகேசி என்னும் அணங்கு” என்றார்.

நீலகேசி, தன் முயற்சி பயனளிக்கவில்லை எனக்கண்டாள்; முனிவர் தன்னை யார் என அறிந்து கூறும் வல்லமையை அளித்த யோகத்தின் பெருமையால் வசப்பட்டாள்.

அவள் மன்னிப்புக் கருதிக் கேட்கும் குரலில் “யான் உமது யோக ஆற்றலினால் தோற்றேன்” எனக் கூறித் தனக்குத் தரும உபதேசம் செய்யுமாறு முனிவரை வேண்டினாள்.

முனிவர் நீலகேசிக்குத் தரும உபதேசம் செய்தார். நீலகேசி மற்றத் தேவர்களிலும் கீழான நிலைமையில் இருப்பதையும், மற்றவர் வெறுத்துத் தள்ளும் செயல்களுக்குத் தலைமை வகிப்பதையும் அவர் எடுத்துக்கூறினார்.

இந் நீலகேசி பல சமயத்தவர்களோடு வாதப் போர் செய்து வென்று, சைன மதத்தை நிலை நாட்டினாளாகச் செய்யப்பட்ட நூல் நீலகேசி எனப்படும். இது தமிழிலுள்ள ஐஞ்சிறு காப்பியங்களில் ஒன்று. ஐஞ்சிறு காப்பியங்கள், பெருங்கதை, சூளாமணி, யசோதரகாவியம், நாககுமார காவியம், நீலகேசி என்பனவாம்.

13. தமிழர் வாணிகம்
பண்டைத் தமிழர் வாணிகத் துறையில் மிக முன்னேற்ற மடைந்திருந்தனர். அசீரியர், பாபிலோனியர், எகிப்தியர், கிரேக்கர், உரோமர், சீனர், அராபியர், பினீசியர் முதலிய பழைய நாகரிக சாதியார் தமிழ் நாட் டோடு வாணிகத் தொடர்புடையவர்களாக இருந்தனர். பிற நாடுகளுக்குப் பண்டங்களை ஏற்றிச் செல்லும் மரக்கலங்களும், பிறநாட்டுச் சரக்குகளுடன் வந்த நாவாய்களும் தென்னிந்திய துறைமுகங்களில் குழுமி நின்றன. தமிழர் கடற்பயணத்தில் நன்கு பழகியிருந்தனர். இந்து மாக்கடலில் தென்னிந்திய மரக்கலங்களே பெரும்பாலும் ஓடிக் கொண்டிருந்தன. மரக்கலங்களின் முன்புறம் யானை, சிங்கம், குதிரை முதலியவற்றின் முகம்போல் செய்யப் பட்டிருந்தது. கி.மு. எட்டாம் நூற்றாண்டின் முன் தென்னிந்தியாவுக்கும் மேற்கு ஆசியாவுக்கும் இடையில் கப்பல் வழியாக வாணிகம் நடைபெற்றது என்பதற்குப் பல ஆதாரங்களுண்டு. இந்தியாவில் வேதங்கள் தோன்றுவதன் முன்னே தமிழர் சாலதியரோடு வாணிபம் நடத்தினர். சாலதியாவின் தலை நகரமாகிய ஊர் என்னும் நகரத்தின் அழிபாடுகளில், மலையாளக்கரை களில் மட்டும் காணப்படும் தேக்குமரத்துண்டு கண்டெடுக்கப்பட்டது. ஊர் என்னும் நகரம் கி.மு. 4000 வரையில் அமைக்கப்பட்டது.

தமிழர் ஆறாயிரம் ஆண்டுகளுக்கு முன்னரே வாணிகத் துறையில் நன்கு பயின்றிருந்தார்களென்பதை இது அறிவிக்கின்றது. கி.மு. 1700-இல் எகிப்துக்குச் சென்ற யோசேப்பின் வரலாறு, அக் காலத்தில் இந்திய வாணிகப் பொருள்கள் வணிகர் கூட்டத்தாரால் தரை மூலம் அராபிய வழியாக, எகிப்து, சிரியா, பாபிலோன் முதலிய நாடுகளுக்கு கொண்டுபோகப்பட்டன என்பதை அறிவிக்கும். கி.மு. பதினேழாம் நூற்றாண்டில் இந்தியாவுக்கும், மேற்கே உள்ள நாடுகளுக்கும் வாணிபத் தொடர்பு இருந்தது என்பதற்கு எகிப்திய ஓவிய எழுத்து நூல்களில் ஆதாரம் காணப்படுகின்றது. குரங்கை உணர்த்தும் கவி என்னும் சொல்லின் திரிபாகிய கொவ் (கிரேக்கு) ஓவிய எழுத்தில் ‘கவு’ என்று காணப்படுகின்றது. கி.மு. 1462-இல் முடிவெய்திய எகிப்திய பதி னெட்டாவது பரம்பரையிலுள்ள அரசரின் பிணங்கள் இந்திய மசிலின் துணிகளால் சுற்றப்பட்டிருந்தன. எகிப்தியர் கப்பற் பயணத்துக்குப் பினீசியரைச் சம்பளத்துக்கு அமர்த்தினர். தையர் நாட்டு ஹிரம் என்னும் அரசனும், சாலமனின் பிதாவாகிய தாவீது என்னும் எபிரேய அரசனும் சேர்ந்து ‘ஒபிர்’ நாட்டுக்கு வாணிகக் கப்பல்களை அனுப்பினர். ஒபிர்ப் பயணம் மூன்று ஆண்டுகளுக்கு ஒருமுறை நடைபெற்றது. சரக்குகளை ஏற்றுமதி இறக்குமதி செய்வதிலும், கப்பல் இடையே உள்ள வாணிகத் துறைகளில் தங்குவதிலும் மூன்று ஆண்டுகள் கழிந்ததாகச் சில சரித்திர ஆசிரியர் கூறுகின்றனர். ஒபிர் என்பது தென்னிந்தியாவிலுள்ள உவரி என்னும் துறைமுகம் எனக் கருதப்படுகிறது.

சாலமன் என்னும் யூத அரசன் (கி.மு. 1000) சந்தனக் கட்டை, குரங்கு, மயில் முதலியவற்றை ஒபிரினின்றும் பெற்றான். மயில், இந்தியாவினின்றும் கொண்டுபோகப்பட்டது. துகிம் என்னும் பெயர் எபிரேய மொழியில் எழுதப்பட்ட விவிலிய நூலிற் காணப்படுகின்றது. இது தோகை என்னும் தமிழ்ச் சொல்லின் திரிபு. மேல் நாடுகளுக்குச் சென்ற தமிழ் நாட்டுப் பொருள்கள், தங்களுடன் தமக்குரிய தமிழ்ப் பெயர்களையுங் கொண்டு சென்றன. கிரேக்க மொழியில் அரிசி ‘ஒரிசா’ என்றும், இஞ்சி இஞ்சிவேர் என்றும், கறுவா ‘கர்பி ஓன்’ என்றும், திப்பிலி ‘பிப்லி’ என்றும் வழங்கும். இவை முறையே அரிசி, இஞ்சிவேர், திப்பிலி என்பவற்றின் திரிபாகும். தந்தத்துக்கு 1இபிம் என்னும் பெயர் எபிரேயத்தில் காணப்படுகின்றது. இது இபம் என்னும் தமிழ்ச் சொல்லின் திரிபு.

இந்தியாவினின்றும் பொன், பட்டு, முத்து, வாசனைத் திரவியங்கள் ஆகிய பண்டங்கள் கிரேக்க நாட்டுக்கு கொண்டுபோகப்பட்டன. ஹோமர் என்னும் பழைய கிரேக்கப் புலவர், இந்தியாவினின்றும் கிடைக்கும் பொருள்களைப்பற்றிக் கூறியிருக்கின்றார். முற்காலத்தில் இந்தியாவினின் றும் தங்கம் பிறநாடுகளுக்கு ஏற்றுமதி செய்யப்பட்டது என்பதற்குப் பல ஆதாரங்கள் காணப்படுகின்றன. இந்தியாவோடு வர்த்தகம் செய்ததால் அசீரியா மிகுந்த தங்கத்தை ஈட்டிற்று. பாபிலோனிய பழைய சாசனங்களில் ஆடைக்கு சிந்து என்னும் பெயர் காணப்படுகின்றது. இது இந்திய ஆடை என்பதை வரலாற்று ஆசிரியர்கள் எல்லோரும் ஒத்துக் கொள்கின்றனர். இந்த ஆடை பாரசீகத்துக்கூடாகப் பாபிலோனுக்குச் செல்லவில்லை. அப்படிச் சென்றிருந்தால் ‘சி’ என்பது ‘ஹி’ என்று மாறியிருக்கும். வேத மந்திரங் களுக்குரிய சாதியார் கடலையும் கடற் பயணத்தையும் பற்றிக் கேள்விப் பட்டிருந்தார்களே அன்றி அவற்றை அறிந்திருக்கவில்லை. ஆகவே திராவிட மொழியைப் பேசிய சாதியார்தான் ஆடையைப் பாபிலோனுக்குக் கொண்டு சென்றனர். ஆகவே தென்னிந்தியாவுக்கும் மேற்கு ஆசியாவுக் கும் இடையில் வாணிபம் நடை பெற்றது என்பதை மறுக்க முடியாது.

கி.மு. எட்டாம் நூற்றாண்டுக்குப் பின் நடந்த வாணிபத்தைப் பற்றி தெளிவான ஆதாரங்கள் கிடைத்திருக்கின்றன. பாபிலோனில் தைகிர°, யுபிராத° என்னும் நதிகள் சந்திக்குமிடத்துக்கு அண்மையில் தமிழர் குடியேறியிருந்தார்கள். அங்கு கிருட்டிண, பலதேவ வழிபாடுகள் இருந்தன என்று அறியப்படுகின்றது. போதாயனர், மேற்கு ஆசியாவோடு வாணிகஞ் செய்தவர்களைக் கண்டித்திருக்கின்றனர். இதனால் வடஇந்தியர் அவ் வாணிபத்தில் முதன்னையானவரல்லர் எனத் தெரிகின்றது. அர்த்த சா°திரம் செய்த கௌடலியர் வட இந்தியாவிலும் தென்னிந்தியாவே வியாபாரத்தில் சிறந்து விளங்கிற்று என்றும், தென்னிந்தியாவில் பொன், நவமணி, முத்து, சங்கு முதலிய பொருள்கள் கிடைத்தன என்றும், வடஇந்தியா கம்பளம், தோல் முதலியவற்றையே அளித்தது என்றும் கூறுகின்றார்.

மதுரை, அழகான ஆடைகளுக்குப் பேர் போனது. தமிழர் கடல் கடந்து திரவியம் தேடினார்கள் என்று தொல்காப்பியம் கூறுகின்றது. மேற்கு ஆசியாவிலுள்ள நாடுகளோடு தென்னிந்தியா வாணிகம் நடத்தியதாதலின் கி.மு. 20-இல் பாண்டிய அரசன், அக°தசு என்னும் உரோம சக்கரவர்த் திக்குத் தூதனுப்பினான். இன்னொரு அரசன், கிரேக்க போர் வீரரைத் தனக்கு மெய்க்காப்பாளராக அமர்த்தினான். யவன போர்வீரர், பாண்டியரின் கோட்டை வாயில்களைக் காலல் புரிந்தனர்.

கிறித்துவுக்குப் பல நூற்றாண்டுகளின் முன் இந்திய வணிகர் பர்மா வழியாகவும் அதன் தென்கரை வழியாகவும் சென்று, கம்போதியாவில் வாணிகத் தொடர்பை ஏற்படுத்தினர். அங்கு கிலமாகக் கிடக்கும் கட்டிடங் களில் கடற்போர், கடற்பயணம் ஆகியவற்றை விளக்கும் ஓவியங்கள் காணப்படுகின்றன. கடல், தரை என்னும் இருவழிகளாலும் இந்தியாவுக்கும் சீனாவுக்கும் போக்குவரவு இருந்தது.

கிறித்து பிறப்பதற்கு முன்னும் தமிழர் சுமத்திரா, யாவா முதலிய நாடுகளோடு வாணிகம் நடத்தினார்கள். இதனை மணிமேகலை என்னும் நூல் தெளிவாக கூறுகின்றது. சுமத்திராவை அடுத்த பாலி என்னுந் தீவில் இன்றும் தமிழரது பழக்க வழக்கங்களும், நாகரிக சின்னங்களும் வழிபாட்டு முறைகளும் காணப்படுகின்றன.

கடல், பரவை, புணரி, ஆர்கலி, முந்நீர் முதலியவும்; ஓடம், கலம், மரக்கலம், தோணி, மிதவை, கப்பல், நாவாய், மரம், திமில், அம்பி முதலியவு மாகிய கடலையும் மரக்கலத்தையும் உணர்த்தும் தூய தமிழ்ச் சொற்கள், தமிழர் கடலையும் கடற் பயணத்தையும் நன்கு அறிந்திருந்தார்கள் என்ப தற்குச் சான்றாகின்றன.

கிறித்துவ ஆண்டின் முற்பகுதியில் தென்னிந்தியாவுக்கும் கிரீசுக்குமிடையில் நெருங்கிய வாணிகத் தொடர்பு இருந்தது. உரோமர் முசிறியிலும் பிற இடங்களிலும் குடியேறியிருந்தனர். யவனர் அடிக்கடி போக்குவரவு செய்யும் இடங்களுள் முசிறி முக்கிய இடமாக இருந்தது. கிரேக்கர் தமது வாணிகப் பாதுகாப்பின் பொருட்டு முசிறியில் 2000 போர்வீரரை அமர்த்தியிருந்தனர். மலையாளக் கரையிலுள்ள பிசன்தியம் (Byzantium) என்னும் இடத்தில் கிரேக்கர் குடியேறியிருந்தனர். உரோம நாட்டினின்றும் அழகிய பேழைகள், பாவை விளக்கு, மதுவகை முதலிய பொருள்கள் தமிழ் நாட்டுக்குக் கொண்டுவரப்பட்டன. மிளகு, தந்தம், நவரத்தினம், பட்டாடை, கறுவா, சந்தனக் கட்டை முதலியன தமிழ் நாட்டினின்றும் யவன நாட்டுக்கு கொண்டுபோகப்பட்டன.

உரோம வாணிபப் பெருக்கம் அதிகம் இருந்தமையால், உரோமர் தமது நாணயங்களைத் தென்னிந்தியாவில் வழங்கினர். உரோமரின் நாணய உற்பத்திச் சாலை ஒன்று தென்னிந்தியாவில் இருந்ததென்று நம்பப்படுகின் றது. தென்னிந்தியாவில் தெல்லிச் சேரிக்கு அண்மையிலுள்ள கோட்டயத்தி லும், மதுரை மாகாணத்திலுள்ள கலியன்புத்தூரிலும், கோயம்புத்தூர் மாகாணத்திலுள்ள பொள்ளாச்சி, கருவூர், வெள்ளலூரிலும், புதுக்கோட்டை முதலிய இடங்களிலும் மிகப்பல உரோமன் நாணயங்கள் கண்டெடுக்கப் பட்டன. இவை உரோம தென்னிந்திய வாணிகப் பெருக்கத்தைக் காட்டுகின் றன. இந்திய சரக்குகள் அலக்சாந்திரியா வழியாக உரோம் நாட்டை அடைந்தன.

தென்னிந்தியாவில் முத்துக் குளிப்பு முக்கிய தொழிலாக இருந்தது. வடமொழியில் முத்தைக் குறிக்கும் ‘முத்த’ என்னுஞ் சொல் முத்து என்பதன் திரிபே.

தென்னிந்தியாவில் முத்து கிடைப்பதை உரோமர் அறிந்திருந்தனர். அவர் தமிழ் நாட்டினின்றும் ஏராளமான முத்தை வாங்கிச் சென்றனர். உரோமைப் பெண்கள், முத்தில் அதிக மோகமுடையவர்களாக இருந்தார்கள். அவர்கள் தமது மேனியை முத்துக்களால் அலங்கரித்தார்கள். முத்து மாலைகள் ஒன்றோடு ஒன்று முட்டி ஒலி செய்வதைக் கேட்டு அவர்கள் உள்ளம் பூரித்தது. காலில் தரிக்கும் செருப்புக்களின் வார்களும் முத்துகளால் அலங்கரிக்கப் பட்டன. கய°குளோடியர் என்னும் உரோம அரசனின் இராணி உலோலா 300,000 தங்க நாணயம் விலையுள்ள முத்துகளால் தன்னை அலங்கரித்திருந்தாள். கிளியோபத்திரா என்னும் எகிப்திய இராணி, கீழ்நாட்டு அரசருக்கு முன் சொந்தமாக இருந்தனவும், காதில் அணியப்படு வனவுமாகிய இரண்டு பெரிய முத்துகளை வைத்திருந்தாள். 80,000 தங்க நாணயம் விலையுள்ள ஒரு முத்தை அவள் காடியில் (வின்னாரியில்) கரைத்துக் குடித்தாள்; மற்ற முத்தைக் கரைக்குஞ் சமயத்தில் அந்தோனிய° என்பவனின் வேலையாளால் தடுக்கப்பட்டாள். தென்னிந்தியாவினின்றும் உரோம இராச்சியத்துக்கு அனுப்பப்பட்டவற்றுள் முத்து, வைடூரியம், கோமேதகம், நீலம், முதலிய இரத்தின வகைகளே முதன்மை யுடையன. ஆண்டில் இரண்டு இலட்சம் தங்க நாணயம் வரையில் விலையுள்ள உரோம நாட்டின் செல்வத்தை இந்தியா விழுங்கிவிடுகின்றது என்று பிளினி (கி.பி. 62 - 113) என்பார் வெறுப்பாகக் கூறியிருக்கின்றார்.

பிறநாட்டு வணிகர், மிளகு, கசகசா, சந்தனம் ஆகியவற்றை மலையாளக் கரையினின்றும் வாங்கினர். நெல்லூர் தொடங்கித் தெற்கே கூடலூர், புதுச்சேரிவரையிலும் ஒருவகைத் தகட்டுச் செம்பு நாணயங்கள் நிலத்திற் கண்டு எடுக்கப்பட்டன. இவற்றோடு உரோம நாணயங்களும், துளையிட்ட சீன நாணயங்களும் கண்டு எடுக்கப்பட்டன. பெரிய மழைக் கும் புயலுக்கும் பின் மீன் பிடிப்போரின் பெண்டுபிள்ளைகள் இவ்வகை நாணயங்களைக் கடற்கரை ஓரங்களிலிருந்து பொறுக்கி எடுக்கிறார்கள். கிறித்துவ வருட ஆரம்பத்திலிருந்து நாலைந்து நூற்றாண்டுகளாகப் பிறதேச வாணிகம் தமிழ் நாட்டில் பெரிதும் நடைபெற்றது என்பதற்கு இது போதிய சான்றாகின்றது. நாணயங்களின் ஒருபுறத்தில் இரண்டு பாய் மரமுடையதும், தண்டு வலித்துச் செலுத்தப்படுவதுமாகிய தோணியின் வடிவம் பொறிக்கப்பட்டிருக்கிறது.

வணிகர் கடல் கடந்து மரக்கலங்களில் நெடுந்துhரம் செல்வதைப்பற்றி, மணிமேகலை என்னும் நூல் அழகாக கூறுகின்றது. “திரைகடலோடியுந் திரவியந்தேடு” என்னும் பழமொழி இன்னும் தமிழ்நாட்டில் வழங்குகின்றது.

முசிறி, கொற்கை, தொண்டி, மாந்தை, புகார் முதலியன தமிழ் நாட்டின் முக்கிய துறைமுகங்களாகும். புகார்நகரின் சிறப்பைக் கடியலூர் உருத்திரங் கண்ணனார் பட்டினப்பாலையில் விரித்துக் கூறியிருக்கின்றார். கடை வீதிகளில் கங்கை காவேரி நாடுகளின் விளை பொருள்களும், ஈழம், கடாரம் (பர்மா) முதலிய நாடுகளின் உணவுப் பொருள்களும், கீழ்க் கடலிலே பிறந்த பவளமும் தென் கடலில் குளித்த முத்தும், மேற்குத் தொடர்ச்சி மலையிற் பிறந்த சந்தனக் கட்டையும், இமயமலையிற் பிறந்த பொன்னும், மணியும், அராபியாவினின்றும் கடல்வழியாக வந்த குதிரைகளும், வண்டிகளிலும், கழுதைகளிலும் கொண்டுவந்த மிளகு மூடைகளும் தேக்கிக் கிடந்தன.

மரக்கலங்கள் திசை அறிந்து செல்லும் கலங்கரை விளக்கங்கள் கடற்கரைப் பட்டினங்களில் அமைக்கப்பட்டிருந்தன. இக் கட்டிடங்கள் ஓலை முதலியவற்றால் வேயப்படாது மூடு சாந்திடப் பட்டிருந்தன.

மரக்கலங்களின் உறுப்புகளைக் குறிக்க வழங்கும் சொற்கள் பெரும் பாலான தமிழ்ச் சொற்களாகவே காணப்படுகின்றன. கப்பற்பாட்டு என இக் காலம் வழங்கும் பாடல்களிலும் இச் சொற்கள் பலவற்றைக் காணலாம்.

14. சிந்து நதிப்பள்ளத் தாக்கில்
தமிழர் நாகரிகம்
சிந்துநதிப் பள்ளத்தாக்கில் ஹரப்பா, மொகஞ்சதரோ சங்குதரோ என்னும் தமிழரின் புராதன நகரங்கள், புதை பொருள் ஆராய்ச்சியாளரால் அகழ்ந்து கண்டுபிடிக்கப்பட்டுள்ளன. அங்கு காணப்பட்ட மாடி வீடுகள், வீதிகள், கோயில், குளங்கள், எழுத்துப் பொறித்த முத்திரைகள் ஆகியவற் றால் தமிழரின் சரித்திர காலத்துக்கு முற்பட்ட நாகரிகம் வெளிக்கு கொண்டு வரப்பட்டிருக்கின்றது. ஹரப்பா, மொகஞ்சதரோ முதலிய நகரங்களில் வாழ்ந்த மக்களின் நாகரிகத்தை விளக்கும் மூன்று பெரிய நூல்கள் சர் யோன் மார்சல் என்னும் ஆசிரியரால் வெளியிடப்பட்டுள்ளன. அந்நூலில் காணப்படும் பொருட் சுருக்கம் வருமாறு.

பழஞ் சரித்திர ஆராய்ச்சி, நம்மை ஐயாயிரம் ஆண்டுகளுக்கு அப்பாற் கொண்டுபோய் விடுகின்றது. சிந்து ஆற்றின் கிழக்கு மேற்குப் பள்ளத்தாக்குகளையும் பலுச்சு°தானத்தையும் நோக்குமிடத்து இந்தியா, சுமேரியாவோடும் 1எல்லத்தோடும் தொடர்பும் ஒற்றுமையும் உடையதாக இருக்கின்றது. இதற்கு ஆதாரமாக உள்ள சின்னங்கள் பஞ்சாபிலுள்ள ஹரப்பாவிலும், மொகஞ்சதரோவிலும் மிகுதியாக காணப்படுகின்றன.

ஹரப்பா என்னும் நகர், சிந்து நதியின் கீழ் ஊற்றுவரையிலும் அகழப் பட்டது. செல்வ வளம் பொருந்திய அழகிய நகரொன்று அவ்விடத்தில் ஐயாயிரம் ஆண்டுகளுக்குமுன் இருந்ததென்று அறியப்படுகின்றது. எவ்வகையான நாகரிகம் அங்கு நிலவியதென்று அறிதற்குரிய ஆதாரங்கள் கிடைத்திருக்கின்றன.

நகர், செங்கல்லாற் கட்டப்பட்டிருக்கின்றது. சுவர்கள் நிலமட்டத்துக்கு மேல் செங்கல்லாற் கட்டப்பட்டிருக்கின்றன. அடித்தளம் முரடான செங் கல்லால் இடப்பட்டிருக்கின்றது. சில சுவர்கள் கற்களால் எடுக்கப்பட்டுள்ளன. மொகஞ்சதரோவிலும் அதன் சூழலிலும் கற்கள் கிடைத்தலரிது. வீதிகள் ஒழுங்காக அமைக்கப்பட்டிருக்கின்றன. வீடுகள் பெரும்பாலும் கிணறு உடையனவாக இருந்தன. கிணறுகளின் ஊற்றுகள் ஆற்றினின்றும் வந்தன. குளிக்கும் அறைகளோடு கூடிய வீடுகள் பல காணப்படுகின்றன. வீடுகளின் அழுக்கு நீர் வெளியே கழிவதற்குச் செங்கட்டி பதித்த வாய்க்கால்கள் இருந்தன. வாய்க்கால்கள், வீதிகளில் சென்று முடிவெய்தின. வீதியில் கழிவு நீர் செல்லும் செங்கற் பதித்த வாய்க்கால்களிருந்தன. இவ்வாய்க்கால்கள் நகருக்கு வெளியே செல்லவில்லை. வீட்டுக் கூரையின் நாற்புறத்துமுள்ள அழுக்குகள் பீலி வழியாக வந்து தொட்டியில் விழுமாறு கூரைகளுக்குப் பீலிகள் அமைக்கப்பட்டிருந்தன. வீடுகள் மாடிகள் உடையனவாக இருந்தன. மாடிகளுக்கு ஏறிச் செல்லும் படிக்கட்டுகள் அழகாக கட்டப்பட்டிருக்கின் றன. வீடுகளின் அமைப்பைக் கொண்டு அந் நகரம் மிகச் சிறப்புற்றிருந்தது எனத் தெரிகின்றது.

மொகஞ்சதரோவில் வீடுகளில்லாத பெரிய கட்டிடங்களும் காணப் படுகின்றன. அவற்றின் பயன் யாதென்று தீர்மானமாகக் கூற முடியாது. ஒருபோது அவை வழிபாட்டுக்குரிய இடங்களாக இருக்கலாம். சாந்தினால் மெழுகப்பட்ட கட்டிடம் ஒன்று சிறப்பாக அவ்விடத்திற் காணப்படுகின்றது. அது ஒருபோது அரசாங்க சபை கூடும் இடமாக இருத்தல் கூடும். அழகிய கட்டிடங்கள் சூழ்ந்த கேணி ஒன்றும் அவ்விடத்திற் காணப்படுகின்றது. அது மக்கள் நீராடுவதற்கு அமைக்கப்பட்டதாக இருக்கலாம்.

அங்கு வாழ்ந்த மக்களின் வாழ்க்கை முறைகளையும் பழக்க வழக் கங்களையும் அறிந்து கொள்ளக் கூடிய சின்னங்கள் பல காணப்படுகின்றன. கோதுமையும், வாளியும் அங்கு பயிர் இடப்பட்டன. உணவின் பொருட்டு மக்கள், ஆடுமாடுகளையும் கோழிகளையும் வளர்த்தார்கள். மக்கள் ஆற்று மீனையும் பயன்படுத்தினர். பல விலங்குகளின் எலும்புக் கூடுகள் அங்கு காணப்படுகின்றன. அவற்றால், எருமை, ஒட்டகம், யானை, பலவகை மானினங்கள் முதலியன அங்கு வாழ்ந்தன என்று தெரிகின்றது. ‘யூனிக் கோண்’ என்னும் ஒரு கொம்புடைய குதிரையும் அங்கு வாழ்ந்ததெனத் தெரிகிறது. புலி, குரங்கு, முயல் முதலிய விலங்குகளின் உருவங்கள் கல் முத்திரைகளிற் காணப்படுகின்றன. இதனால் அங்குள்ள மக்கள் இவ் விலங்குகளை அறிந்திருந்தார்கள் எனத் தெரிகின்றது.

மொகஞ்சதரோவிலுள்ள மக்கள் பொன், வெள்ளி, செம்பு, ஈயம் முதலியவற்றால் செய்த பதக்கங்களைப் பயன்படுத்தினர். அவர்கள் வெள்ளியின் பயனை நன்கு அறிந்திருந்தனர். இருக்குவேத ஆரியர் வெள்ளியை அறியார். வெள்ளியை அறிந்த காலத்தில் அவர்கள் அதனை வெண்பொன் என்னும் பெயரால் வழங்கினார்கள். அவர்கள் சாதாரண ஆபரணங்களையும், பானை சட்டிகளையும் செம்பினால் செய்து பயன்படுத் தினர். எலும்பு, ஆனைத் தந்தம், சிப்பி, மணி ஆகியன ஆபரணங்களாகப் பயன் படுத்தப்பட்டன. நீல நிறக் கண்ணாடியால் செய்த காப்புகளும் காணப்படுகின்றன. கம்பளியினாலும் பஞ்சினாலும் ஆடை நெய்யப்பட்டது. நூல் நூற்கும் கதிர்கள் பல காணப்படுகின்றன.

ஈட்டி, கோடரி, குத்துவாள், வில், கவண் முதலியன அவர்கள் பயன் படுத்திய போர்க் கருவிகளாகும். கவணில் வைத்து எறியும் உருண்டைக் கற்கள் ஏராளமாகக் காணப்படுகின்றன. வாள் அல்லது தற்காப்புக்குரிய கருவிகள் இருந்தன என்று அறியப்படவில்லை. மட்பாண்டங்கள் திரிகையிற் செய்யப்பட்டன. வழுவழுப்பான நிறம் பூசிய பானை சட்டிகளும் காணப்படுகின்றன.

சிறுவர் விளையாடுதற்குரிய விளையாட்டுப் பொருள்கள் மிகப்பல காணப்படுகின்றன. அக்காலத்து ஒவ்வொரு பிள்ளையும் பல விளையாட்டுப் பொருள்களை வைத்திருந்தது எனத் தெரிகிறது. கிலுகிலுப்பை, பாவை, ஊதுகுழல், சிறு வண்டிகள் ஆகியன அவ்விளையாட்டுப் பொருள்களிற் சில. அக்கால விளையாட்டு வண்டிகளைப் போல இக் காலம் சிந்து நாடுகளில் பயன்படுத்தப்படும் வண்டிகள் இருக்கின்றன.

அங்கு கண்டு எடுக்கப்பட்ட பொருள்களில் அக்கால வழக்கிலிருந்த ஓவிய எழுத்துகள் பொறிக்கப்பட்ட கல்முத்திரைகள் முதன்மையுடையன. அவ்வெழுத்துகள் சுமேரிய மொழிக் குரியனவாக இருக்கலாம். சுமேரிய மொழிக்கும் இம் மொழிக்கும் பொதுவான ஓர் உற்பத்தி இருத்தலும் கூடும். மாடு, எருமை, ஒற்றைத் கொம்புள்ள குதிரை முதலியவற்றின் ஓவியங்கள் கல்முத்திரைகளில் காணப்படுகின்றன. இவை, அக்கால மக்களின் ஓவியம் வரையும் திறமையைக் காட்டுகின்றன. முத்திரைகளில் காணப்படும் எழுத்துப் போன்றன மண்பாண்டங்களிலும் காணப்படு கின்றன. ஹெர° பாதிரியார் என்னும் ஆசிரியர் அவற்றுள் பலவற்றை வாசித்திருக்கின்றார். அவ்வாசிப்பிற் காணப்படும் சொற்கள் பல தமிழில் காணப்படுகின்றன. எழுத்துக்குப் பதில் பயன்படுத்தப்பட்ட சில குறிகளே அவ்வெழுத்துகளாகும். ஒவ்வொரு குறியும் ஒவ்வோர் சொல்லைக் குறிக்கும். சீனரின் எழுத்து எழுதும் முறை இதனோடு ஒத்திருக்கின்றது. ஒரு மரத்திலிருந்து பிரிந்த இரண்டு கிளைகளுள் ஒன்று இவ்வெழுத்தும், மற்றொன்று சீன எழுத்துமாக இருக்கலாம். ஹரப்பாவில் வழங்கிய எழுத்துகள் முற்றும் மறந்து போகப்பட்டன. இவ்வெழுத்துகளைக் குறித்து பலவகையாக ஊகிப்பது பயனற்றது. அம் மொழி சமஸ்கிருதம் அன்று எனத் தீர்மானமாகக் கூறலாம். அது திராவிட மொழியே என அறிஞர் கருதுகின்றனர். முத்திரைகளில் ஓவியங்களைப் பொறிப்பதில் மாத்திரமன்று, சிற்பத் தொழிலிலும் அம் மக்கள் திறமை அடைந்திருந்தனர். செங்கல்லினால் செய்த தலையில்லாத மனிதச் சிலை ஒன்று அங்கு கண்டுபிடிக்கப்பட்டது. இது கிரேக்கரின் கை வேலை என்று முதலிலே கருதப்பட்டது. கிரேக்கர் வருகைக்கு ஐந்நூறு ஆண்டுகளுக்கு முற்பட்டது இச் சிலை என்று இக்காலம் நன்றாகத் துணியப்படுகின்றது.

அக் கால மக்களின் சமயமும் ஒருவாறு அறியப்படுகின்றது. சக்தி வழிபாடே பெரும்பாலும் மக்களுக்குரியதாக இருந்தது. பழைய நாள் வழிபாடு பெரும்பாலும் இவ்வகையினதே. மூன்று முகங்களுடைய தெய்வத்தின் சிலை ஒன்று காணப்படுகின்றது. இது, சிவன் சிலையாகும். பிற்காலத்தே வந்த ஆரியர், சிவனையும் தமது தெய்வங்களோடு சேர்த்துக் கொண்டனர் என்பதில் ஐயம் இல்லை. விலங்குகளையும் மரங்களையும் மக்கள் வழிபட்டனர். இறந்தவர்களைச் சுடுதலும் புதைத்தலும் அக்கால வழக்கு.

சிந்துநதிப் பள்ளத்தாக்கின் நாகரிகம் எல்லம். மெசபெத்தேமியா முதலிய நாடுகளின் நாகரிகத்தோடு ஒற்றுமை உடையது. கல்லாயுதங் களுக்குப் பின் வந்த இரும்பாயுதங்கள் பயன்படுத்தப்பட்டன. அக் காலத்துக் கல்லாயுதங்கள் முற்றும் மறைந்து போகவில்லை. பழைய நாகரித்துக்கும் கலை வளர்ச்சிக்கும் அறிகுறியாகச் சிந்துநதிப் பள்ளதாக்கில் காணப்பட்ட முத்திரைபோன்ற பொருள்கள் எல்லத்திலும் காணப்பட்டன. இவ்விரண்டு நாடுகளுக்கு மிடையே போக்குவரவு இருந்தது என்றறியப் பிற ஆதாரங் களுமுண்டு. மெசபெத்தேமியாவின் பழையவரலாற்றைக் கொண்டு மொகஞ் சதரோவின் நாகரிகம் கி.மு. 3000 ஆண்டுகளுக்கு முற்பட்டது என்று நாட்ட லாம்’ இந் நாகரிகம் கங்கைக்கரை வரையில் பரந்திருந்ததோ என்பது, ஐயத் துக்குரியது. மேலே கூறப்பட்ட இந்திய மக்களின் காலம், இருக்குவேதே காலத்துக்கு முற்பட்டது. ஆரியர் ஆடுமாடுகளுடன் இடம் விட்டு இடம் பெயரும் கூட்டத்தவராக இருந்தனர். அவர்கள், பூர்வ குடிகளோடு ஓயாத போர் புரிந்து கொண்டிருந்தமையால் அவர்கள் மொகஞ்சதரோ போன்ற பலமான ஒரு நகரை அமைத்திருக்கமாட்டார்கள். மொகஞ்சதரோவிலுள்ள வர்கள் குதிரையை அறியாதவர்களாக இருந்திருக்கலாம். வேத கால இந்தியர் குதிரையை நன்றாக அறிந்திருந்தனர். இரு வகையினரும் அறிந்திருந்த உலோக வகைகள் வேறு வேறானவை. மொகஞ்சதரோ மக்களின் நாகரிகம், வேத காலத்தோடு சிறிதும் சம்பந்தப்படாதது.

மொகஞ்சதரோ ஹரப்பா என்னும் பழைய நகரங்களின் நாகரிகத்தை நன்று ஆராய்ந்தவரும், மொகஞ்சதரோ எழுத்துகள் பலவற்றை வாசித்த வருமாகிய ஹெர° பாதிரியார் கூற்று வருமாறு:

“பிற்கால இந்தியர் மேற்குப்புறமாக சென்று மெசபெத்தேமியாவின் தென் கோடியில் குடியேறிச் சுமேரியர் என்னுஞ் சாதியாயினர்”.

யோகத்தில் வீற்றிருக்கும் பாவனையுடைய மூன்று முகமுள்ள நிர் வாணமான கடவுளின் சிலை ஒன்று காணப்படுகின்றது. அதன் சிகரங்களில் முடிகள் காணப்படுகின்றன. இச் சிலையைச் சுழ்ந்து பல விலங்குகளின் உருவங்கள் காணப்படுகின்றன. இக்கடவுள் பசுபதி என்னும் பெயர் பெறுவர்.

‘ஆண்’ என்னுங் கடவுள் மற்றைக் கடவுளருக்குத் தலைவராகக் காணப்படுகின்றனர். ‘ஆண்’ என்னும் பெயருக்குரியவர் ஞாயிறு எனத் தெரிகின்றது. சூரியன் ஒரு வீட்டில் ஒரு திங்கள் தங்குவான். ஒவ்வொரு வீட்டில் தங்கும்போதும் சூரியனுடைய வடிவம் வெவ்வேறாகக் கொள்ளப் பட்டது. சூரியன் தங்கும் வீடுகள் எட்டு. ஆகவே அக்காலம் எட்டு மாதங்களும் ஒரு மாதத்தில் நாற்பத்தைந்து நாட்களுமாக இருந்தன. பழைய இந்தியர், கடவுளுக்கு எட்டு வடிவம் உண்டு எனக் கருதினர். எட்டு இராசி களாவன: ஆடு, மாடு, நண்டு, கன்னி, துலாம், கடகம், மீன், யாழ் என்பன வாம். இவ் வடிவங்களைக் கடவுளராக வைத்து மக்கள் வழிபட்டனர். இவ் வடிவங்களுள் மீன் மிகப் புகழ் பெற்றிருந்தது. சாசனங்கள் பலவற்றில் இப் பெயர் காணப்படுகின்றது. இக் காலத்தில் காணப்படும் சிவனுடைய வடிவம் சாசனங்களில் தெளிவாகச் சொல்லப்படுகின்றது. சிவனுக்கு மூன்று கண்களுண்டென்றும் அக்கண்கள், தனித்தனி வழிபடப்பட்டன என்றும் சாசனங்கள் கூறுகின்றன. கடவுள் அரசனாகக் கருதப்பட்டார். அரசன், கடவு ளுக்குப் பதில் அவர் ஆணையை ஏற்று நடத்துவோனாக எண்ணப்பட் டான். கடவுளுக்கு இறுவன் என்னும் பெயர் காணப்படுகின்றது.

ஒரு சாசனத்தில் “தாண்டவன் இர் நால்மரம்” என்று காணப்படு கின்றது. இதற்குத் தாண்டவம் செய்யுங் கடவுள் என்பது பொருள்.

முத்திரைகளிலிருந்து வாசிக்கப்பட்டவற்றுள் சில சொற்கள், யாழ். வேல், நாய்வேல், காலாள், எண் ஆள், எண்மை (சிவன்), கலக்கு, நண்டு, நண்டூர், வேலூர், உழவன், அது, ஆண்டு, குட, குடவு, தடு, ஒட்டு, குட்டை, உதவு, அடு, அன்று, மாறு, அரி, முதலியன. ‘கோயில் எல்லாக் கடவுள் அது’ என ஓர் சாசனத்தில் காணப்படுகின்றது. கோயிலில் உள்ள கடவுள் எல்லோ ரிலும் பெரிய கடவுள், என்பது இதன் பொருள். முத்திரைகளில் குறள் வெண்பாவினாலாகிய பாடல்கள் பல காணப்படுகின்றன. அக்கால எழுதும் முறை இடது புறத்தினின்று சென்று, பின்னர் வலப்புறத்தினின்றும் இடப் புறமாகச் செல்வதேயாகும்.

வட இந்தியாவிலும் தென்னிந்தியாவிலும் வழங்கிய பிராமி எழுத்துகள் மொகஞ்சதரோ எழுத்துகளினின்றும் வளர்ச்சி அடைந்தவை. தென்னிந்திய திராவிடர்களுடைய எழுத்து மொகஞ்சதரோ எழுத்தை நேரே பின்பற்றியது. திருநெல்வேலியிற் கிடைத்த சரித்திர காலத்துக்கு முற்பட்ட மட்பாண்டங்களிலும், நீலகிரி மலையில் வெட்டப்பட்டுள்ள சாசனங்களி லும், கைதராபாத்துச் சமாதிகளிலும் இவ்வெழுத்து காணப்படுகின்றது.

மொகஞ்சதரோவில் வாழ்ந்தோர் திராவிடராயினமையின் வட இந்தியாவிலுள்ளோர் தமிழையே பேசினார்.

சிந்துநதிப் பள்ளத் தாக்கிற் கிடைத்த சாசனங்கள் சிலவற்றிற் காணப்பட்ட வான நூற் குறிப்பைக் கொண்டும் மொகஞ்சதரோ முதலிய நகரங்களின் நாகரிகம் கி.மு. 5610 ஆண்டுகளுக்கு முற்பட்டதென ஹெர° பாதிரியார் கூறுவர்.
