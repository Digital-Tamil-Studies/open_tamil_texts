[]

[cover image]



திருவள்ளுவர் திருக்குறள்


1.  

    திருவள்ளுவர் திருக்குறள்
2.  

    தமிழறிஞர் ந.சி. கந்தையா பிள்ளை அவர்களின் வாழ்வும் தொண்டும் (1893 - 1967)
3.  

    அகம் நுதலுதல்
4.  

    நூலறிமுகவுரை
5.  

    கருவிநூல் தந்த ந.சி. கந்தையா
6.  

    பதிப்புரை
7.  

    திருவள்ளுவர்
8.  

    திருக்குறள்
9.  

    அறத்துப்பால்
    1.  

        1. வாழ்த்தியல்
    2.  

        2. இல்லறவியல்
    3.  

        3. துறவறவியல்

10. 

    பொருட்பால்
    1.  

        1. அரசியல்
    2.  

        2. அங்கவியல்
    3.  

        3. ஒழிபியல்

11. 

    காமத்துப் பால்
    1.  

        1. களவியல்
    2.  

        2. கற்பியல்

1.  Cover
2.  Table of contents



திருவள்ளுவர் திருக்குறள்


திருவள்ளுவர் திருக்குறள்

 

ந.சி. கந்தையா

 

 

பதிவிறக்கம் செய்ய - http://FreeTamilEbooks.com/ebooks/Thiruvalluvar_Thirukkural}

 

This book was produced using pandoc

நூற்குறிப்பு
  நூற்பெயர் : திருவள்ளுவர்
  ஆசிரியர் : ந.சி. கந்தையா
  பதிப்பாளர் : இ. இனியன்
  முதல் பதிப்பு : 2003
  தாள் : 16.0 கி. மேப்லித்தோ
  அளவு : 1/8 தெம்மி
  எழுத்து : 11 புள்ளி
  பக்கம் : 16 + 384 = 400
  படிகள் : 1000
  விலை : உரு. 175
  நூலாக்கம் : பாவாணர் கணினி
  2, சிங்காரவேலர் தெரு,
  தியாகராயர் நகர், சென்னை - 17.
  அட்டை வடிவமைப்பு : பிரேம்
  அச்சு : வெங்கடேசுவரா ஆப்செட்
  20 அஜீஸ் முல்க் 5வது தெரு
  ஆயிரம் விளக்கு, சென்னை - 600 006
  கட்டமைப்பு : இயல்பு
  வெளியீடு : அமிழ்தம் பதிப்பகம்
  328/10 திவான்சாகிப் தோட்டம்,
  டி.டி.கே. சாலை,
  இராயப்பேட்டை, சென்னை - 600 014.



தமிழறிஞர் ந.சி. கந்தையா பிள்ளை அவர்களின் வாழ்வும் தொண்டும் (1893 - 1967)


தமிழ்மொழியின் தொன்மையை அதன் தனித் தன்மையை உலக மொழிகளோடு ஒப்பிட்டு விரிவாக ஆய்வு செய்தவர் தமிழறிஞர் ந.சி. கந்தையா பிள்ளை அவர்கள். தமிழ் இனத்தின் மேன்மையை வரலாற்று நோக்கில் ஆய்வு செய்தவரும் அவரே.

‘தொண்டு செய்வாய்! தமிழுக்குத்
துறைதோறும் துறைதோறும் துடித்தெழுந்தே’

என்பார் புரட்சிக் கவிஞர் பாரதிதாசனார். புரட்சிக் கவிஞரின் கனவை நினைவாக்கும் வகையில், தமிழறிஞர் ந.சி. கந்தையா பிள்ளை அவர்கள் தமிழின் துறைதோறும் துறைதோறும் அரிய ஆய்வு நூல்களை எழுதியவர். தமது நூல்களின் வாயிலாக வீழ்ச்சியுற்ற தமிழினத்தை எழுச்சி பெறச் செய்தவர்.

ந.சி. கந்தையா பிள்ளை அவர்களின் தமிழ்ப் பணியோ மலையினும் மாணப் பெரியது. ஆயினும் அவருடைய வாழ்க்கைப் பதிவுகளாக நமக்குக் கிடைப்பன தினையளவே யாகும். தமிழர்கள் அந்த மாமனிதரின் தமிழ்ப் பணியைக் கூர்ந்து அறிந்து தக்க வகையில் அவருடைய வாழ்க்கை வரலாற்றைப் பதிவு செய்யத் தவறி விட்டார்கள் என்றுதான் தோன்றுகிறது. இன்று அவருடைய வாழ்ககைக் குறிப்புகளாக நமக்குக் கிடைப்பன மிகச் சிலவாகும். அவை:-

தமிழறிஞர் ந.சி. கந்தையா பிள்ளை அவர்கள் ஈழ நாட்டில் கந்தரோடை என்னும் ஊரில் 1893 ஆம் ஆண்டில் திரு நன்னியர் சின்னத்தம்பி என்பாரின் புதல்வராய்ப் பிறந்தார். தக்க ஆசிரியரிடம் பயின்று கல்வியில் தேர்ந்தார். பின்னர் கந்தரோடை என்னும் ஊரில் உள்ள ஒரு பள்ளியில் ஆசிரியராகப் பணி புரிந்தார். ஆசிரியர் பணியிலிருக்கும் போதே தக்க பெரும் புலவர்களைத் தேடிச் சென்று தமிழ் இலக்கிய இலக்கணங்கள் முறையாகப் பயின்று பெரும் புலவராய் விளங்கினார். ஆங்கில மொழியிலும் தேர்ச்சி பெற்ற வல்லுநராய்த் திகழ்ந்தார். பின்னர் மலேசியா நாட்டிற்குச் சென்று சிறிதுகாலம் புகைவண்டி அலுவலகத்தில் பணியாற்றினார்.

ந.சி. கந்தையா பிள்ளையவர்களின் தமிழறிவு ஆழமும் அகலமும் கொண்டது. அவரது வாழ்க்கை முழுமையும் தமிழ் ஆய்வுப் பணியே பெரும் பணியாக அமைந்தது. அவர் பெற்ற ஆங்கில அறிவின் துணையால் தமிழ் மொழி, தமிழினம் தொடர்பான மேலை நாட்டு அறிஞர்களின் நூல்களை யெல்லாம் நுணுகிக் கற்றார் வியக்கத்தக்க கல்விக் கடலாய் விளங்கினார். அறுபதுக்கு மேற்பட்ட ஆய்வு நூல்களை எழுதினார்.

தமிழறிஞர் ந.சி. கந்தையா பிள்ளை அவர்கள் தாம் எழுதிய நூல்களைப் பதிப்பித்து வெளியிட வேண்டும் என்று வேட்கை கொண்டார். இலங்கையில் அதற்குப் போதிய வசதி இல்லை. ஆதலால் தமிழ்நாட்டுக்கு வருகை புரிந்தார். சென்னையில் “ஒற்றுமை நிலையம்” என்னும் பதிப்பகத்தின் உரிமையாளராய்த் திகழ்ந்தவர் வீரபாகு பிள்ளை என்பவர். அவர் ந.சி. கந்தையா பிள்ளை அவர்களின் நூல்கள் சிலவற்றை வெளியிட்டார். பின்னர் முத்தமிழ் நிலையம், ஆசிரியர் நூற்பதிப்புக் கழகம், திருநெல்வேலி சைவ சித்தாந்த நூற்பதிப்புக் கழகம் ஆகியவற்றின் வாயிலாக ந.சி. கந்தையா பிள்ளையவர்களின் நூல்கள் வெளிவரலாயின.

ந.சி. கந்தையா பிள்ளையவர்களின் அருமைத் துணைவியார் இரத்தினம்மா எனப்படுபவர். இவருக்குத் திருநாவுக்கரசு என்றொரு மகனும் மங்கையர்க்கரசி என்றொரு மகளாரும் உண்டு. துணைவியார் பல ஆண்டுகளுக்கு முன்பே காலமானார். தமிழ்மொழி, தமிழினம் ஆகியவற்றின் மேன்மைக்காக அல்லும் பகலும் அயராது பாடுபட்ட தமிழறிஞர் ந.சி. கந்தையா பிள்ளை தமது எழுபத்து நான்காம் வயதில் 1967இல் இலங்கையில் மறைந்தார். எனினும் தமிழ் வாழும் வரை அவரது புகழ் என்றென்றும் நிலைத்து நிற்கும்.

தமிழறிஞர் கந்தையா பிள்ளை அவர்களின் தமிழ்ப்பணி மதிப்பு மிக்கது; காலத்தை வென்று நிலைத்துநிற்க வல்லது. தமிழ்மொழி, தமிழ்நாடு, தமிழ்ப்பண்பாடு, தமிழ்இனம் ஆகியவற்றின் வரலாற்றை எழுதியதில் அவருக்குப் பெரும் பங்குண்டு. அவருடைய ஆய்வுப் பணியைச் சிறிது நோக்குவோம்.

அகராதிப் பணி
தமிழ் மொழியில் முதன் முதலில் தோன்றிய அகராதி வீரமா முனிவர் எழுதிய சதுரகராதியே யாகும். பின்னர் பல்வேறு அகராதிகள் தோன்றின, வளர்ந்தன, வெளிவந்தன. அகராதி வளர்ச்சிப் பணியில் கந்தையா பிள்ளையவர்களுக்கும் பெரும் பங்குண்டு. அவர் படைத்த அகராதிகள் ஐந்து. 1. செந்தமிழ் அகராதி, 2. தமிழ் இலக்கிய அகராதி, 3. தமிழ்ப் புலவர் அகராதி, 4. திருக்குறள் அகராதி, 5. காலக் குறிப்பு அகராதி என்பன அவை.

ந.சி. கந்தையா பிள்ளை அவர்கள் செந்தமிழ் அகராதி முன்னுரை யில் “நாம் தமிழ்த் தாய் மொழிக்குச் செய்யும் பணிகளுள் ஒன்றாக இந் நூலைச் செய்து முடித்தோம்” என்கிறார். “நூலொன்றைச் செய்து தமிழுலகுக்கு உதவ வேண்டும் என்னும் ஆவலால் பலவகையில் முயன்று இந் நூலைச் செய்து முடித்தோம்” என்று கூறுகிறார். தமிழ் இலக்கிய அகராதியில் அகத்தியர் முதல் வைராக்கிய தீபம் ஈறாக ஆயிரத்திற்கு மேற்பட்ட தமிழ் இலக்கியங்கள் பற்றிய விவரங்கள் தரப்பட்டுள்ளன. தமிழ்ப் புலவர் அகராதியில் பல நூற்றுக்கணக்கான தமிழ்ப்புலவர்களைப் பற்றிய விவரங்கள் தரப்பட்டுள்ளன. அவர் தொகுத்த திருக்குறள் சொற் பொருள் அகராதி பயன்பாடு மிக்கது. காலக்குறிப்பு அகராதி புதுமை யானது. தமிழ் மொழியில் இது போன்ற அகராதி இதுவரை வெளிவந்த தில்லை “இந்நூல் ஓர் அறிவுக் களஞ்சியம்” என்கிறார் முனைவர். மா. இராச மாணிக்கனார்.

இலக்கியப் பணி
புலவர்களுக்கு மட்டுமே பயன்பட்டு வந்த தமிழ் இலக்கியச் செல்வத்தை எளிய மக்களும் படித்துப் பயன் பெறுமாறு உரைநடையில் வழங்கிய வள்ளல் கந்தையா பிள்ளை அவர்கள்.

பத்துப்பாட்டு, அகநானூறு, கலித்தொகை, பதிற்றுப்பத்து, பரிபாடல், கலிங்கத்துப்பரணி, புறப்பொருள் விளக்கம், விறலிவிடுதூது போன்ற இலக்கியச் செல்வங்களை எல்லாம் இனிய எளிய நடையில் உரைநடையில் தந்தவர் கந்தையா பிள்ளை அவர்கள். திருக்குறளுக்கும், நீதிநெறி விளக்கத்திற்கும் அரிய உரை வரைந்தவர்.

தமிழ்மொழி - தமிழினம்
தமிழ்மொழி - தமிழினம் தொடர்பாகப் பதினைந்துக்கும் மேற்பட்ட ஆய்வு நூல்களை எழுதியவர் கந்தையா பிள்ளை. தமிழகம், தமிழ் இந்தியா, தமிழர் சரித்திரம், தமிழர்யார்?, வரலாற்றுக் காலத்திற்கு முற்பட்ட பழந்தமிழர், நமதுமொழி, நமதுநாடு, தமிழ் ஆராய்ச்சி, தமிழ் விளக்கம், முச்சங்கம், அகத்தியர், சிந்துவெளி நாகரிகம், தமிழர் பண்பாடு, தமிழர்சமயம் எது? சிவன், சைவ சமய வரலாறு, தமிழ்ப் பழமையும் புதுமையும் போன்ற எண்ணற்ற அரிய ஆயவு நூல்களைப் படைத்தவர். ஆயிரக் கணக்கான நூற்கடலுள் மூழ்கி எடுத்த அரிய கொற்கை முத்துக்கள் அவரது நூல்கள். எத்தனை ஆண்டுகாலப் பேருழைப்பு! நினைத்தால் மலைப்புத் தோன்றும். தமிழின் - தமிழினத்தின் தொன்மையைத் தமிழர்தம் பண்பாட்டை - நாகரிகத்தை, தமிழர்தம் உயர் வாழ்வியலை உலகறியச் செய்த பேரறிஞர் கந்தையா பிள்ளை.

திராவிட நாகரிகமும் - ஆரியத்தால் விளைந்த கேடும்
தொன்மை மிக்க திராவிட நாகரிகத்தின் சிறப்புகளை விளக்கும் வகையில் பல நூல்களை எழுதினார். அவை:-

திராவிடர் நாகரிகம், திராவிடம் என்றால் என்ன? திராவிட இந்தியா, தென்னிந்தியக் குலங்களும் குடிகளும் போன்ற அரிய ஆய்வு நூல்களை எழுதினார். ஆரியர்களால் விளைந்த கேடுகள் குறித்தும், ஆரியர் தமிழர் கலப்பு, ஆரியத்தால் விளைந்த கேடு, புரோகிதர் ஆட்சி, இராமாயணம் நடந்த கதையா? என்பன போன்ற நூல்களை எழுதினார்.

பிற
மாணவர் தம் அறிவை விரிவு செய்யும் வகையில் எட்டு நூல்களும், மகளிருக்குப் பல்லாண்டுக் காலமாக இழைக்கப்பட்டு வரும் கொடுமைகள் குறித்து மூன்று நூல்களையும் எழுதினார். மேலும் மொழிபெயர்ப்பு நூல்கள் சிலவும் மனித இனத்தோற்றம் குறித்த நூல்கள் சிலவும் எனப் பல நூல்களை எழுதியுள்ளார். புரட்சிக் கவிஞர் கூறியவாறு துறைதோறும், துறைதோறும் எண்ணற்ற நூல்களை எழுதித் தமிழுக்கு வளம் சேர்த்தவர். ந.சி. கந்தையா பிள்ளை. புட்சிக்கவிஞர் பாரதிதாசனார், தமிழறிஞர் ந.சி. கந்தையா பிள்ளை அவர்களைப் பற்றிப் பின்வருமாறு பாராட்டுகிறார்.

“ந.சி. கந்தையா எனும் நல்லவன், வல்லவன் தமிழ் தமிழின வரலாறனைத்தையும் தொல்பொருள் ஆய்வின் தொகை வகை, விரித்து நிலநூல், கடல்நூல் சான்றுகள் நிறைத்தும் தமிழ் நூற் சான்றுகள் முட்டறுத் தியம்பியும் இலக்கிய இலக்கணச் சான்றுகள் கொடுத்தும் பழக்க வழக்க ஒழுக்கம் காட்டியும் வையகம் வியக்க வரலாறு எழுதினான். பொய் அகன்று மெய்க் கை உயர்ந்தது.”

வாழ்க! ந.சி. கந்தையா பிள்ளையின் பெரும் புகழ்!

தமிழறிஞர் ந.சி. கந்தையா பிள்ளை அவர்களின் வரலாறே தமிழர் களால் மறக்கப்பட்டு விட்டது. தமிழ்ப் பகைவர்களால் மறைக்கப்பட்டு விட்டது. அங்ஙனமிருக்க அம் மாமனிதரின் ஆய்வு நூல்கள் மட்டும் எங்ஙனம் கிடைக்கும்? ஆழ்கடலிலிருந்து முத்துக்கள் எடுப்பது போல, தங்கச் சுரங்கத்திலிருந்து தங்கத்தை வெட்டி எடுப்பது போல, பெருமுயற்சி எடுத்து ந.சி. கந்தையா பிள்ளை அவர்களின் நூல்களைத் தேடினேன். நூல்நிலையங்களைத் தேடித்தேடி என் கால்கள் அலைந்த வண்ணம் இருந்தன. அதன் விளைவாக ஐம்பது நூல்கள் கிடைத்தன. பெரும் புதையலைத் தேடி எடுத்தது போல் பெருமகிழ்வுற்றேன்.

அன்பன்

கோ. தேவராசன்



அகம் நுதலுதல்


உலகில் வாழும் மாந்தர் அனைவர்க்கும் உள்ளார்ந்த எண்ண ஓட்டங்கள் அலை அலையாய் எழுந்து பல்வேறு வடிவங்களில் வெளிப் படுகின்றன. சங்கக் காலத்துத் தமிழ் மாந்தர் தமது எண்ணங்களை ஒழுங்கு படுத்தி ஒரு வரையறைக்குள் கட்டுப்படுத்தி வாழ முற்பட்டதன் விளைவே நாகரிகத்தின் தொடக்கம் எனலாம்.

உலகில் தோன்றி வாழ்ந்து வரும் எல்லா உயிர்க்கும் இன்பம் என்பது இயல்பாக விரும்பி ஏற்றுக் கொள்ளப்பட்ட ஒன்றாகவே உள்ளது. அந்த இன்பத்துககுத் தடையோ இடையீடோ நேரின் அதைப் போக்கிக் கொள்ள முயலும் முறையில் மனிதக் குலத்துக்குத் தனிப் பண்பு சிறப்பாக வெளிப்பட்டிருப்பதைச் சங்க இலக்கியத்தின் வழி நன்கு அறிய முடிகிறது.

தொல்காப்பியத்தில் எழுத்து, சொல், பொருள் என மூன்று பெரும் பிரிவாக மனித வாழ்வின் இயல்பை வகுத்து இலக்கணம் செய்தாலும், அவன் உள்ளத்தில் எழும் உணர்வை வெளிப்படுத்த மொழியும் சொல்லும் அதன் பொருளும் ஒன்றையொன்று பின்னிப் பிணைந்திருக்கின்ற பாங்கு புறத்திணைச் செய்யுளைக் காட்டிலும் அகத்திணைச் செய்யுள்களிலேயே மிகுந்திருப்பதைக் காண முடிகிறது.

தொல்காப்பியர் எல்லாச் சொல்லும் பொருள் குறித்தனவே என்றார். குறித்தனவே என்னும் தேற்றேகாரம் பொருள் குறியாத சொல் இல்லை என்பதையே உணர்த்துகிறது. இற்றை நாளில் நம்மில் சிலர் வஞ்சக எண்ணத்துடனும் பலர் மக்களின் சிந்தனை ஓட்டத்தைத் தூண்டி நல்வழிப் படுத்தவும் உள்ளொன்று வைத்துப் புறமொன்று பேசுவதைக் கேட்கிறோம்.

எருதுநோய் காக்கைக்குத் தெரியாது என்று கூறும் போதும் குதிரைக்குக் கொம்பு முளைத்தது போலத்தான் என்று கூறும் போதும் (முயற்கொம்பே) அச் சொல்லின் பொருளையும் அதனால் நுண்ணுணர் வுடையார் அறியும் வேறு பொருளையும் அச் சொல் உணர்த்துவதாக அறிய முடிகிறது. விடுகதைகள் சொல்லி அறிவைத் தூண்டிச் சிந்திக்க வைப்பதும் சிலேடையாகப் பேசி உட்பொருளை உணரத் தூண்டுவதும் இன்றும் நடைபெற்றுக் கொண்டிருக்கின்ற அறிவார்ந்த செயல்கள்.

இயல் இசை நாடகம் என்னும் முத்தமிழ்ப் பிரிவின் முடிவும் மனித னின் உள்ளுணர்வை வெளிப்படுத்த முயன்ற முயற்சியே. அகம் - புறம் என்ற பிரிவில் உள்ளத்து உணர்வைத்தான் நுகர்ந்தான் என்பதை எவ்வாறு வெளிப்படுத்துவது? எவ்வாறு அறிவது? அறமோ மறமோ - உயிர் உடல் வேறுபாடுகளால், மொழியால், இசையால், அழுகையால், சைகை என்னும் நாடகத்தால் அல்லவோ வெளிப்படுத்த முடியும். அகத்தில் எழும் காதல் உணர்வை ஒருவனும் ஒருத்தியும் நுகர்ந்த நுகர்ச்சியை இத்தகையது என்று பிறர்க்கு அறிவுறுத்த இயலாது. அகத்தால் மட்டுமே உள் முகமாக நாடி ஆராய்ந்து அறிந்து கொள்ளமுடியும் என்பது உண்மை என்றாலும். இவ்வுணர்வு மனிதக் குலத்திற்கு ஒத்திருப்பதால் சில பல குறிப்புகளை மட்டுமே வெளிப்படுத்தினால் போதும் மற்றவரும் அறிந்து இது இவ்வாறு இருக்கும் என்று உணர்ந்து மகிழவும் ஒருவர்க்கு ஒருவர் உதவி செய்யவும் ஏதுவாக இருக்கிறது.

எட்டுத்தொகை நூல்களுள் அகநானூறு, குறுந்தொகை, நற்றிணை ஆகிய மூன்றும் நானூறு நானூறு பாடல்களாலான தொகை நூல்கள். சங்கக்காலச் சான்றோரின் அரிய முயற்சியால் இவ்வாறு தொகுக்கப் பட்டாலும் அகப் பொருள் திணைக் களங்கள் ஐந்தும் இவற்றுள் கலந்துள்ளன. ஆனால் குறுந்தொகை 4 முதல் 8 அடிகளும், நற்றிணை 9 முதல் 12 அடிகளும், அகநானூறு 13 முதல் 21 அடிகளும் கொண்ட அடிவரையறை களையுடையன. ஏனோ அகநானூறு நீண்ட ஆசிரியப் பாவான் அமைந்து நெடுந்தொகை எனப் பெயர் பெற்றாலும் களிற்றி யானை நிரை, மணிமிடைப் பவளம், நித்திலக் கோவை என முப் பிரிவுகளாகப் பிரிக்கப்பட்டுள்ளன. உயிர் எழுத்துகள் 12 மெய் எழுத்துகள் 18 என்பதால் எழுத்துகள் ஒவ்வொன்றற்கும் பத்துப் பத்தாகக் களிற்று யானை நிரை 12 x 10 = 120 பாடல்களாகவும் மணிமிடை பவளம் 18 x 10 = 180 பாடல்களாகவும் பிரித்தனரோ என்று எண்ணத் தோன்றுகிறது. மதங் கொண்ட யானை போன்ற ஐம்புலனையும் ஒழுங்கு படுத்தக் களிற்றுயானை நிரை என்று உயிர் பன்னிரண்டை 120 ஆகப் பகுத்தனரோ! மணிபோன்ற மெய்யான உடலை நிரல்பட மாலையாகத் தொடுக்கப்பட்டதாக எண்ணிப் பதினெட்டை 180 மணிமிடை பவளமாகத் தொகுத்தனரோ! உள்ளமாகிய கடலின் ஆழத்திலிருந்து சேகரித்த நித்திலத்தை முழுமை பெற்ற மாலையாகத் தரித்து மகிழவோ முழுவதும் நூறி எழுந்த வெற்றி யின்பத்தைக் குறிக்கவோ 100 நூறு பாடல்களை நித்திலக் கோவை எனத் தொகுத்தனர் என்று எண்ணத் தோன்றுகிறது. இந்த முப்பான் பிரிவிற்குக் காரணம் முழுமையாகத் தோன்றவில்லை.

வகுபடாமல் ஒற்றைப் படையாய் எஞ்சி நிற்கும் எண்களையுடைய பாடல்கள் உரிப்பொருளால் பாலைத் திணைப் பாடல்களாகவும், இரண்டும் எட்டும் உரிப் பொருளால் புணர்ச்சியை உணர்த்தும் குறிஞ்சித் திணைப் பாடல்களாகவும், நான்கில் முடியும் எண்ணுள்ள பாடல்கள் நான்கு உறுதிப் பொருள்களை எண்ணி உரிப் பொருளால் ஆற்றி இருக்கும் முல்லைத் திணைப் பாடல்களாகவும், ஆறாவது எண்ணில் முடியும் பாடல்கள் தொடர்ந்து செல்லும் ஆறுபோல மனம் ஒருநிலைப் படாமல் மாறி மாறி உடல் கொள்ளவாய்ப்பாக அமைந்து நீர் வளம் மிக்க மருதத்திணைப் பாடலாகவும், முழுமை பெற்ற ஒன்றோடு சுழியைச் சேர்த்தது போன்ற பத்தாம் எண்ணுள்ள பாடல்கள் யான் என் தலைவனோடு சேர்ந்து என்று முழுமை பெறுவோனோ என்று இரங்கி ஏங்கும் உரிப் பொருளால் நெய்தல் திணைப் பாடலாகவும் பகுத்துத் தொகுத்திருக்கும் பாங்கு அகநானூற்றுப் பாடல்களில் மட்டுமே காணப்படும் சிறப்பாகும். முல்லை, மருதம், நெய்தல் ஆகிய முத் திணைப் பாடல்கள் ஒவ்வொன்றும் சமமாக நாற்பது பாடல்களைக் கொண்டு பொதுவாக அமைந்துள்ளது. புணர்ச்சி உரிப் பொருளை உணர்த்தும் குறிஞ்சிப் பாடல்கள் எண்பதாக அமைந்தன; பிரிவை உணர்த்தும் பாலைத்திணைப் பாடல்கள் இருநூறாக உள்ளது வாழ்வில் இன்பம் அடைய துன்பத்தில் மிகுதியும் உழல வேண்டியுள்ளது என்பதை உணர்த்தவோ என்று எண்ணத் தோன்றுகிறது.

அகத்துறைப் பாடல்கள் நாடகப் பாங்கில் அமைந்துள்ளன. சொல்ல வந்த கருத்தை நிலை நாட்ட உவமை மூலமாக விளக்குவது மிகவும் எளிது. பெண்கள் நயமாகப் பேசிக் கருத்தை வலியுறுத்திச் செயல் படுத்துவதில் வல்லவர்கள். அகத்துறையில் தோழி அறத்தொடு நின்று பேசும் பேச்சுகள் தமிழ்ப் பண்பாட்டின் தனித்தன்மையைக் காட்டுவன. தோழியின் பேச்சில் உள்ளுறைப் பொருளும் இறைச்சிப் பொருளும் வெளிப்படும் பாங்கு நினைந்து நினைந்து போற்றத்தக்கன.

உள்ளுறை என்பது தெய்வம் நீங்கலாகக் கூறப்படும். அவ்வந் நிலத்துக் கருப் பொருள்களை நிலைக்களனாகக் கொண்டு உணரப்படும் குறிப்புப் பொருளாகும். கருப் பொருள் நிகழ்சசிகள் உவமம் போல அமைந்து அவற்றின் ஒத்து முடிவது போலப் பெறப்படும் ஒரு கருத்துப் பொருளாகும்.

இறைச்சி தானே பொருட் புறத்ததுவே என்பார் தொல்காப்பியர். இறைச்சியிற் பிறக்கும் பொருளுமாருளவே இறைச்சி தானே உரிப் புறத்ததுவே என்றும் பாடம். அகத்திணைக் கருப்பொருள்களின் மூலம் பெறப்படும் குறிப்புப் பொருள் இறைச்சி என்று கொள்ளலாம். அக் குறிப்புப் பொருளிலிருந்து வேறு ஒரு கருத்துப் பெறப்படுமாயின் அக் கருத்தே இறைச்சியில் பிறக்கும் பொருள் என்று கொள்ளலாம். அகநானூற்றில் முதல் கருப்பொருள்களுக்கே சிறப்பிடம் கொடுத்துப் பேசப்படுகிறது. மிக நுட்பமான உள்ளுறை உவமமும் இறைச்சிப் பொருளும் ஆங்காங்கு கண்டு உணர்ந்து மகிழுமாறு அமைந்துள்ளன. ஆசிரியர் சங்க இலக்கியச் செய்யுள்களில் பெரிதும் பயிற்சியுடையவர் என்பதை அவரது உரைநடையால் காணமுடிகிறது. செய்யுள் இலக்கணம் கடந்த உரைநடைப் பாட்டு என்று சொல்லுமளவுக்குத் தொடர்கள் அமைந் துள்ளன. நீண்ட எச்சச் சொற்களால் கருத்தைத் தெளிவுறுத்தும் பாங்கு இவ்வாசிரியர்க்கே கைவந்த கலையாக அமைந்து நம்மை எல்லாம் வியக்க வைக்கிறது.

சங்கக் காலத்தில் வழக்கிலிருந்த சொற்களை நினைவுறுத்தும் பாங்கில் அரிய சொற்களைத் தமது உரைநடையில் கையாண்டு தமிழைப் பழம் பெருமை குன்றாமல் காத்திட இவரது உரைநடை சிறந்த எடுத்துக் காட்டாகும் என்பதை இந்த அகநானூற்று உரைநடையைப் பயில்வார் உணர்வர் என்பது உறுதி.

அரிய நயம் மிக்க செந்தமிழ்த் தொடரையும் ஆசிரியர் தமது உரையில் தொடுத்துக் காட்டுகிறார். மெய்யின் நிழல் போலத் திரண்ட ஆயத்தோடு விளையாடி மகிழ்வேன் என்று 49 ஆம் பாடலில் குறிப்பிடு கிறார். மெய் - உண்மை அவரவர் நிழல் அவரவரை விட்டுப் பிரியாது அது போல தலைவியை விட்டுப் பிரியாத தோழியரோடு தலைவி விளையாடி யதை எண்ணி மகிழலாம்.

உப்புவிற்கும் பெண் ‘நெல்லுக்கு வெள்ளுப்பு’ என்று கூவிக் கை வீசி நடக்கிறாள். பண்ட மாற்று முறையை இது நமக்கு உணர்த்துகிறது.

நீனிற வண்ணன் குனியா நின்ற ஆயர் பெண்களின் துகிலை எடுத்துக் கொண்டு குருந்தமரத் தேறினானாகப் பானிற வண்ணன் இடையர் குலப் பெண்களின் மானத்தைக் காக்கக் குருந்த மரக் கிளையைத் தாழ்த்தித் தழைகளால் மறைத்துக் காத்தான் என்று கூறும் வரலாற்றைப் பாலைத் திணைச் செய்யுள் 59 இல் கூறியிருப்பது எண்ணி மகிழத்தக்கது. பெண் யானை உண்பதற்கு ஆண் யானை யாமரத்தின் கிளையைத் வளைத்துத் தாழ்த்தித் தருவதைக் கண்டும், மதநீர் ஒழுகும் கன்னத்தில் மொய்க்கும் வண்டுகளை ஓட்டும் தழைகளின் செயலையும் ஒருங்கு இணைத்துப் பார்த்துத் தலைவனின் தண்ணளியை எண்ணி ஆறி இருக்கலாம் என்னும் தோழியின் கூற்றை மிக ஆழமாக ஆசிரியர் விளக்கிய பாங்கு போற்றுதற்கு உரியதாம்.

அன்பன்

புலவர் த. ஆறுமுகன்



நூலறிமுகவுரை


திரு. ந.சி. கந்தையா பிள்ளை 1930-40களில் தமிழ், தமிழிலக்கியம், தமிழ்மொழி, தமிழர் வரலாறு, திராவிட வரலாறு, தமிழ்நாட்டுக் குடிகள் போன்ற பல விடயங்கள் பற்றி அக்காலத்துச் சாதாரண தமிழ் வாசகர் நிலையில் பெரிதும் வாசிக்கப்பட்ட நூல்களை எழுதினார். பண்டைய இலக்கியங்களான அகநானூறு, கலித்தொகை, பரிபாடல் போன்ற வற்றினை உரைநடையில் எழுதி மக்களிடையே சங்க இலக்கியம் பற்றிய உணர்வினை ஏற்படுத்தினார். திருக்குறளுக்கான ஒரு சொல்லடைவைத் திருக்குறள் அகராதி என்னும் பெயரில் வெளியிட்டவர். இவை யாவற்றுக்கும் மேலாக உலக வரலாற்று நிகழ்ச்சிகளைச் சுருக்கமாகக் காலவரிசைப்படுத்தித் தந்தார். செந்தமிழ் அகராதி என்றவோர் அகர முதலியையும் தொகுத்தார்.

இன்று பின்னோக்கிப் பார்க்கும் பொழுது 1940-50களில் இளைஞர் களாக இருந்த பல தமிழ் ஆர்வலர்கள் தமிழ் பற்றிய தங்கள் ஆர்வத்தை வளர்த்துக் கொள்வதற்கான வாசிப்பு விடயங்களை அளித்தவர். இவருடைய பெரும்பாலான படைப்புக்கள் அக்காலத்திற் பிரசுரிக்கப் பட்ட ஒற்றுமை என்னும் இதழின் அலுவலகத்தாலேயே வெளியிடப் பெற்றன. இவர் வெளியிட்டனவற்றுள் பல ஒற்றுமை இதழில் வெளிவந் திருத்தல் வேண்டும். ஆனால், அதனை இப்பொழுது நிச்சயமாக என்னாற் சொல்ல முடியவில்லை. ஒற்றுமை அலுவலகம் இவற்றைப் பிரசுரித்தது என்பதை அறிவேன். ஏனெனில் இலங்கையில் தமிழாசிரியராக இருந்த எனது தகப்பனாரிடத்து இந்நூல்களிற் பெரும்பாலானவை இருந்தன.

திரு ந.சி. கந்தையா பிள்ளையின் பெயர் தமிழகத்திலே தொடர்ந்து போற்றப்படுமளவுக்கு ஈழத்தில் நினைக்கப்படுவதில்லை என்ற உண்மையை மிகுந்த மனவருத்தத்துடன் பதிவு செய்யவேண்டியுள்ளது. அங்கு அவர் அத்துணைப் போற்றப்படாதிருப்பதற்குக் காரணம் ஏறத்தாழ அவர்களது எல்லா நூல்களுமே தமிழகத்திலேயே வெளியிடப் பெற்றன.

இந் நூல்களின் பிரசுரப் பின்புலம் பற்றி எதுவும் தெளிவாகத் தெரியவில்லை. அவற்றின் பொருளியல் அம்சங்கள் பற்றிய தரவுகளும் இப்பொழுது தெரியாதுள்ளன.

ஈழத்துத் தமிழிலக்கிய வரலாற்றிற்கூட இவரது பெயர் முக்கியப் படுத்தப் பெறாது போயுள்ளது. மிகுந்த சிரமத்தின் பின்னர் அவரைப் பற்றிக் கிடைத்துள்ள தகவல்கள் பின்வருமாறு:

சுவாமி ஞானப் பிரகாசர், ந.சி. கந்தையா பிள்ளை போன்ற அறிஞர்களின் தமிழ்ப் பங்களிப்புக்கள் தமிழகத்தில் போற்றப்படுகின்றமை ஈழத்தவர்க்குப் பெருமை தருகின்றது. இவர் எழுதிய நூல்களின் பெயரை நோக்கும்பொழுது தமிழ் வாசகர்களுக்கு உலக நிலைப்பட்ட, தமிழ்நிலைப் பட்ட தரவுகளைத் தொகுத்துத் தருவதே இவரது பெருஞ்சிரத்தையாக இருந்தது என்பது புலனாகின்றது. இப்பதிப்பகத்தின் பணியினை ஊக்குவிக்க வேண்டியது தமிழ்சார்ந்த நிறுவனங்களினதும் தமிழ்ப் பெரியோர்களினதும் கடமையாகும். உண்மையில் இதனை ஒரு அறிவுப்பசிப் பிணித் தீர்வாகவே நான் காண்கிறேன்.
2/7, றாம்ஸ்கேட், அன்புடன்
58, 37ஆவது ஒழுங்கை,
கார்த்திகேசு சிவத்தம்பி

வெள்ளவத்தை, தகைசார் ஓய்வுநிலை பேராசிரியர்

கொழும்பு - 6 யாழ்ப்பாணப் பல்கலைக் கழகம்.



கருவிநூல் தந்த ந.சி. கந்தையா


தமிழ் மறுமலர்ச்சிக்கு வித்திட்ட மூலவர்களில் யாழ்ப்பாணம் தந்த பேரறிஞர் ந.சி. கந்தையாவும் ஒருவர். உண்மையான அறிஞர்களைக் காலங்கடந்து அடையாளம் காண்பதும் அவர்தம் படைப்புக்களைத் தேடிப் பிடித்துப் புரப்பதும் தமிழினத்தின் பழக்கங்களில் ஒன்று.

தமிழின், தமிழரின் தொல்பழங்கால வரலாறு தொடர்பாகத் தமிழில் நூல்கள் மிகக் குறைவு. ஓர் ஆயிரம் நூல்களாவது தமிழின் தமிழரின் தொல்பழங்கால வரலாறுபற்றி வெளிவரவேண்டும். விரிவாக எழுதப்பட வேண்டிய தமிழ், தமிழர் வரலாற்று வரைவு முயற்சிக்கு வழிகாட்டும் கருவி நூல்களை வரைந்திருப்பவர்தான் ந.சி. கந்தையா பெருமகனார்.

உலகம் முழுவதும் உற்றுக் கவனிக்க வேண்டிய வரலாற்றிற்கு உரியவர்கள் தமிழர்கள். அவர்களே உலக மொழிகளை ஈன்ற மூலமொழிக்குச் சொந்தக்காரர்கள். அவர்களே உலக நாகரிகங்களின் பிறப்பிற்குக் காரணமான உலக முதல் நாகரிகத்தைப் படைத்தவர்கள். இந்த உண்மைகளைத் தமிழர்களும் அறியவில்லை உலகமும் அறியவில்லை.

தமிழர் சரித்திரம், வரலாற்றுக் காலத்திற்கு முற்பட்ட பழந் தமிழர், தமிழர் யார், உலக நாகரிகத்தில் தமிழர்பங்கு, சிந்துவெளித் தமிழர், தமிழ் இந்தியா, தமிழகம், மறைந்த நாகரிகங்கள் ஆகியன ந.சி. கந்தையாவின் குறிப்பிடத்தகுந்த நூல்களாகும்.

உலக முதல் நாகரிகம் என இன்று உலகம் நம்பிக்கொண்டிருக்கக் கூடிய நீல ஆற்றங்கரை நாகரிகம் (Nile Civilisation) தமிழ் நாகரிகத்தின் அதாவது சிந்துவெளி நாகரிகத்தின் வழிப்பட்ட நாகரிகமே என்பதை ஏராளமான சான்றுகளால் விளக்குபவை மேலைய நூல்கள்.

மொழிநிலையில் தமிழின் உலக முதன்மையைப் பாவாணர் நிலைநாட்டினார் என்றால் இன நிலையில் தமிழின உலக முதன்மையை ந.சி. கந்தையா நிலைநாட்டினார் என்று உரைக்கலாம்.

நீல ஆற்றங்கரை நாகரிக முடிவின்பின் நண்ணிலக் கடற் பகுதியில் உருவான பிறிதொரு வழிநாகரிகமே கிரேக்க நாகரிகம். கிரேக்க நாகரிகத் தின் உடைவில் தெறிப்பில் பிறகு மலர்ந்தவையே இன்றைய மேலை நாகரிகம். உலகின் எல்லா நாகரிகங்களையும் தாங்கிநிற்கும் தாய் நாகரிகமே தமிழ் நாகரிகம்.

தமிழ் நாகரிகத் தொன்மையைச் சங்க நூல்களுக்கு அப்பால் சிந்துவெளி அகழ்வாய்வும் உலக வரலாற்றாசிரியர்கள் உலக முதல் நாகரிகம் பற்றித் தெரிவித்திருக்கும் கருத்துக்களும் நமக்கு மேலும் விளக்கும் பகுதிகளாகத் திகழ்கின்றன. இங்கெல்லாம் சென்று நுண்மாண் நுழைபுல முயற்சியால் தமிழின வரலாறு எழுதியவர்தான் ந.சி. கந்தையா பெருமகனார்.

ந.சி. கந்தையா பெருமகனார் நூல்களைத் தமிழரின் தொல்பழங்கால வரலாற்றைக் கற்கும் முயற்சியில் நான் ஈடுபடத்தொடங்கியபோது தேடிக் கற்றேன். பச்சையப்பன் கல்லூரியின் மேனாள் தமிழ்ப் பேராசிரியர் சென்ற ஆண்டு இயற்கையெய்திய வரலாற்றுப் பேரறிஞர் கோ. நிலவழகனார் ந.சி. கந்தையா அவர்களைச் சென்னையில் அவர் வாழ்ந்த நாளில் சந்தித்தது பற்றியும் அவரின் பன்னூற்புலமை பற்றியும் எம்மிடம் மகிழ்ந்து கூறுவார். ந.சி. கந்தையா அவர்களின் நூல்கள் பலவற்றையும் அவர் வைத்திருந்தார். அருகிய பழைய நூல்களைப் பேணுவாரிடத்திலும் நூலகங்கள் சிலவற்றிலும் மட்டுமே ஒடுங்கிக்கிடந்த ந.சி. கந்தையா நூல்களை மீண்டும் அச்சில் வெளியிடுவார் இலரே என்று கவலையுற்றேன். அமிழ்தம் பதிப்பகம் இவரின் நூல்களை வெளியிடுகின்றது. உண்மைத் தமிழ் நெஞ்சங்கள் இந் நூல்களை உச்சிமோந்து வாரியணைத்துப் புகழ்ந்து கற்றுப் பயனடைவார்கள் என்பதில் எனக்கு நம்பிக்கையுண்டு.

பேரா. கு. அரசேந்திரன்



பதிப்புரை


வளம் சேர்க்கும் பணி
“குமரிநாட்டின் தமிழினப் பெருமையை நிமிரச் செய்தான்,” “சிந்தையும் செயலும் செந்தமிழுக்கு சேர்த்த நூல் ஒன்றா இரண்டா” என்று பாவேந்தர் பாரதிதாசன் அவர்களால் போற்றப்பட்ட தமிழீழ அறிஞர் ந.சி. கந்தையாவின் நூல்களை மீண்டும் மறுபதிப்புச் செய்து தமிழ் உலகிற்கு வளம் சேர்க்கும் பணியைச் செய்ய முன் வந்துள்ளோம்.

இப்பெருமகனார் எழுதிய நூல்கள் அறுபதுக்கு மேற்பட்டவை யாகும். இந்நூல்கள் சிறிதும் பெரிதுமாக உள்ளவை. இவற்றைப் பொருள் வாரியாகப் பிரித்து இருபதுக்கு மேற்பட்ட நூல் திரட்டுகளாகத் தமிழ் உலகிற்குக் களமாகவும், தளமாகவும் வளம் சேர்க்கும் வைரமணி மாலை யாகவும் கொடுத்துள்ளோம். மொழிக்கும் இனத்திற்கும் அரணாக அமையும் இவ்வறிஞரின் நூல்கள் எதிர்காலத் தமிழ் உலகிற்குப் பெரும் பயனைத் தரவல்லன.

ந.சி. கந்தையா
இவர் 1893இல் தமிழீழ மண்ணில் நவாலியூர் என்னும் ஊரில் பிறந்தவர். பிறந்த ஊரிலேயே பள்ளிப்படிப்பை முடித்து அவ்வூரிலேயே ஆசிரியப் பணியாற்றியவர். பின்னர் மலேசிய மண்ணில் சிலகாலம் தொடர்வண்டித் துறையில் பணியாற்றியுள்ளார். இவர் தமிழ் ஈழ மண்ணில் பிறந்திருந்தாலும் தமிழகத்தில் இருந்துதான் அவர் தமிழ் மொழிக்கும் தமிழ் இனத்திற்கும் பெருமை சேர்க்கும் நூல்கள் பல எழுதினார் என்று தெரிகிறது.

தமிழுக்குத் தொண்டாற்றிய அறிஞர்களில் ந.சி. கந்தையா குறிப்பிடத்தக்கவர். தன்னை முன்னிலைப் படுத்தாது மொழியையும் இனத்தையும் முன்னிலைப்படுத்திய பெருமைக்குரியவர். உலக மொழி களுள் தமிழ்மொழி தொன்மைமிக்கது. உலகமொழிகளுக்கு வேராகவும் சாறாகவும் அமைந்தது. தமிழர் சமயமும், கலையும் பண்பாடும், வரலாறும், தமிழன் கண்ட அறிவியலும் உலகுக்கு முன்னோடியாகத் திகழ்வன. இவற்றையெல்லாம் தம் நுண்ணறிவால் கண்டறிந்து பல நூல்களை யாத்தவர்.

தமிழியம் பற்றிய ஆய்வை ஆராய்ந்த அறிஞர்கள் பலருளர். இவர்கள் அனைவரும் கலை, இலக்கியம், சமயம், மொழி, வரலாறு, நாகரிகம், பண்பாடு போன்ற பல துறைகளில் பங்காற்றியுள்ளனர். ஆனால், ந.சி.க. இத் துறைகளில் மட்டுமன்றிப் பொது அறிவுத் துறையிலும் புகுந்து புத்தாக்கச் செய்திகளைத் தமிழ் உலகிற்குக் கொடுத்தவர். இவருடைய மொழிபெயர்ப்பு படிப்பாரை ஈர்க்கக் கூடியவை. படித்தலின் நோக்கம் பற்றியும் பல்வேறு பொருள் பற்றியும் கூறுபவை. தமிழ் அகராதித் துறையில் இவர் எழுதிய காலக்குறிப்பு அகராதி தமிழ் உலகிற்குப் புதுவரவாய் அமைந்தது.

தமிழ் மொழிக்கு அரிய நூல்களைத் தந்தோர் மிகச் சிலரே. நிறைதமிழ் அறிஞர் மறைமலை அடிகளும், தமிழ் மலையாம் தேவநேயப் பாவாணரும் தமிழ் மொழிக்கு ஆக்கமும் ஊக்கமும் சேர்க்கத்தக்க நூல்களைத் தமிழர்களுக்கு வைப்பாக எழுதிச் சென்றவர்கள். அவர் தம் வரிசையில் இவர் தம் நூல்களின் வரிசையும் அடங்கும். தமிழ் ஆய்வு வரலாற்றில் இவரின் பங்களிப்பு குறிக்கத்தக்கது. கழகக் காலச் செய்தி களைப் படித்துப் பொருள் புரிந்து கொள்வது பலருக்குக் கடினமாக இருந்தது. இவற்றை எளிதில் படித்துப் பொருள் புரியும் உரைநடைப் போக்கை முதன்முதலில் கையாண்டவர். இவரது மொழிநடை, கருத்துக்கு முதன்மை தருபவை. உரைநடை, எளிமையும் தெளிவும் உடையது. சிறுசிறு வாக்கிய அமைப்பில் தெளிந்த நீரோடை போன்றது. ஈராயிரம் ஆண்டுகளுக்கு முன் தென்னகம் பெற்றிருந்த நாகரிகப் பண்பாட்டுக் கூறுகளைக் கண்ணுக்குக் காட்சியாகவும் படிப்பாரின் கருத்துக்கு விருந்தாகவும் அளித்தவர்.

நூல் திரட்டுகள் நுவலும் செய்திகள்
1800 ஆண்டுகட்கு முற்பட்ட தமிழர் காலம் தொட்டு இவர் வாழ்ந்த காலம் வரை தமிழரின் வரலாற்றுச் சுவடுகளை நுட்பமாக ஆராய்ந் துள்ளார். அவர் மறைவிற்குப் பிறகு இன்று வரை அவருடைய ஆய்விற்கு மேலும் ஆக்கம் தரும் செய்திகள் அறிவுலகில் தமிழுக்கும், தமிழர்களுக்கும் வலுவாய் அமைந்துள்ளன. தமிழும் சிவநெறியும் ஓங்கியிருந்தமை. - தாயாட்சிக் காலம் முதன்மை பெற்றிருந்தது. மொழியின் தோற்றம், சமற்கிருதம் எப்படித் தோன்றியது - ஆரியர் யார் - இந்தியாவிற்கு எப்படி வந்தனர் - தமிழரோடு எவ்வாறு கலப்புற்றனர் - ஆதிமக்களின் தோற்றமும், பிறப்பும் - இந்திய நாட்டின் ஆதிமக்கள், திராவிட மக்கள் - ஆதிமக்கள் பிறநாடுகளில் குடிபெயர்ந்தது - மொழிக்கும், சமயத்துக்கும் உள்ள உறவு - சமற்கிருதம் சமயமொழி ஆனதற்கான ஆய்வுகள் - வழிபாட்டின் தொடக்கம் - வழிபாடு எங்கெல்லாம் இருந்தது - பண்டைய மக்கள் எழுது வதற்குப் பயன்படுத்திய பொருள்கள் - மேலை நாடுகளிலும், சென்னை யிலும் இருந்த நூல் நிலையங்கள் - ஆரியமொழி இந்திய மண்ணில் வேரூன்றிய வரலாறு - தமிழுக்கு நேர்ந்த கேடுகள் - திருவள்ளுவர் குறித்த கதைகள் - வள்ளுவச் சமயம் - பண்டைய நாகரிக நாடுகள் - அந்நாடுகளில் பெண்களைப் பற்றிய நிலை - அகத்தியர் பற்றிய பழங்கதைகள் - திராவிட மொழிகள் பற்றிய குறிப்புகள் - உலகநாடுகளில் தமிழர் நாகரிகச் சுவடுகள் - திராவிட மொழிகளுக்குத் தாய்மொழி தமிழ் - திராவிடரின் பிறப்பிடம் - ஐவகை நிலங்கள், பாகுபாடுகள் - பழக்க வழக்கங்கள் - சிந்து வெளி நாகரிக மேன்மை - புத்தரின் பிறப்பு - அவரைப் பற்றிய கதைகள் - இராமகாதை பற்றிய செய்திகள் - தென்னவரின் குலங்கள், குடிகள், வடவரின் குலங்கள், .குடிகள் - தமிழின் பழமை, தமிழக எல்லை அமைப்பு - பண்டைக்கால கல்வி முறை, உரைநடை - வேதங்கள், வேதங்களுக்கும் ஆகமங்களுக்கும் உள்ள வேறுபாடுகள் - நீர்வழி, நிலவழி வணிகம் சிறந்தோங்கிய நிலை - மலைவழி, கடல்வழி, நிலவழி பொருள்கள் நிரம்பிய காலம் - சுற்றம் தழைக்க வாழ்ந்த நிலை - தமிழ வணிகர், வேற்று நாட்டு வணிகருடன் தொடர்பு கொண்டு மிக்கோங்கியிருந்த காலம் - வானநூல் கலையும், சிற்பக் கலையும், கட்டடக் கலையும் , இசைக்கலையும் மிக்கோங்கியிருந்த காலம் - ஆரியர் வருகைக்கு முற்பட்ட பிறமொழி கலப்பற்ற தூய தமிழ் பெருகி யிருந்த காலம் - உலக நாகரிகங்களுக்குத் தமிழர் நாகரிகம் நாற்றங்கால் - உலகப் பண்பாடுகளுக்குத் தமிழர் பண்பாடு தொட்டிலாக அமைந்தமை - அகராதிகள் - அறிவுத் தேடலுக்குரிய செய்திகள் - இவர்தம் நூல்களின் உயிர்க்கூறுகளாக அடங்கியுள்ளன.

வாழும் மொழி தமிழ்
தமிழ் இளைஞர்கள் தம் முன்னோரின் பெருமையை உணர, எதிர்கால வாழ்விற்கு ஏணிப்படிகளாய் அமைவன இந்நூல்கள். எகிப்திய மொழி, சுமேரிய மொழி, இலத்தீனும், பாலியும் கிரேக்கமும் அரபிக் மொழியும் வாழ்ந்து சிறந்த காலத்தில் தமிழ் மொழியும் வாழ்ந்து சிறந்தது. பழம்பெரும் மொழிகள் பல மாண்டும் சில காப்பக மொழிகளாகவும் அறிஞர்களின் பார்வை மொழியாகவும் இருந்து வரும் இக் காலத்தில் இன்றளவும் இளமை குன்றா வளம் நிறைந்த மொழியாக தமிழ் மொழி வாழ்கிறது என்று நாம் பெருமைகொள்ளலாம்.

ஆனால், இத்தமிழ் மொழியின் நிலை இன்று ஆட்சிமொழியாக அலுவல் மொழியாக, இசைமொழியாக, கல்வி மொழியாக, அறமன்ற மொழியாக , வழிபாட்டு மொழியாக, குடும்ப மொழியாக இல்லாத இரங்கத் தக்க நிலையாக உள்ளது. தாய்மொழியின் சிறப்பைப் புறந்தள்ளி வேற்றுமொழியைத் தூக்கிப் பிடிக்கும் அவல நிலை மிகுந்துள்ளது. முகத்தை இழந்த மாந்தன் உயிர்வாழ முடியாது. எப்படி உயிரற்றவனோ, அவ்வாறே மொழியை இழந்த இனம் இருந்த இடம் தெரியாமல் அழியும் என்பது உலக வரலாறு காட்டும் உண்மை. ஒரு இனத்தை அழிக்க வேண்டுமெனில் மொழியை அழித்தால்தான் இனத்தை அழிக்க முடியும். உலக மக்களெல்லாம் தம் கையெழுத்தைத் தம் தம் தாய்மொழியில் போடுவதைப் பெருமையாகக் கொள்வர். ஆனால் தமிழ் மண்ணின் நிலையோ? எங்கணும் காணாத அவலம் நிறைந்தது. மொழியையும் இனத்தையும் உயர்வாகக் கருதிய இனங்கள் உலக அரங்கில் உயர்ந்து நிற்கும் உன்னதத்தையும் தாழ்வாகக் கருதிய இனங்கள் உலக அரங்கில் தாழ்வுற்று இருப்பதையும் தமிழர்கள் இனியேனும் அறிவார்களா?

தமிழர்களின் கடன்
இளம் தலைமுறைக்கும் மாணவர்களுக்கும் பயன்படத்தக்க இவ்வரிய நூல்களைத் தொகுத்து 23 திரட்டுகளாகக் கொடுத்துள்ளோம். தமிழ் மொழியின் காப்புக்கும், தமிழரின் எழுச்சிக்கும் வித்திடும் இந்நூல்கள். தமிழர் யார், எதிரிகள் யார் எனும் அரிய உண்மைகளைக் கண்டு காட்டும் நூல்கள். இவரின் பேருழைப்பால் எழுதப்பட்ட இந் நூல்கள் பழைய அடையாளங்களை மீட்டெடுக்கும் நூல்கள். தமிழர் களுக்குள்ள பலவீனத்தை உணர்வதற்கும் பலத்தை உயிர்ப்பிப்பதற்கும் உரிய நூல்களாகும். இந் நூல்களைத் தேடி எடுத்து இளந்தலைமுறைக்கு வைப்பாகக் கொடுத்துள்ளோம். இவற்றைக் காப்பதும் போற்றுவதும் தமிழர்கள் கடன்.

மாண்டுபோன இசுரேல் மொழியையும் பண்பாட்டையும் மீட் டெடுத்த இசுரேலியர்களின் வரலாறு நமக்குப் பாடமாக அமைந்துள்ளது. உலக மக்களுக்கு நாகரிகம் இன்னதெனக் காட்டியவர்கள் தமிழர்கள். உலகில் முதன்முதலில் உழவுத் தொழிலையும் கடல் வாழ்வையும் வளர்த்த வர்கள் தமிழர்கள். முதன்முதலில் வீடமைப்பும், தெருவமைப்பும் நகரமைப்பும் நாடமைப்பும் கண்டவர்கள் தமிழர்கள். உலகில் முதன்முதலில் மொழியும் கலையும் ஆட்சிப் பிரிவுகளும், சட்டங்களும் பிற கூறுகளும் வகுத்தவர்கள் தமிழர்கள்.
எழுச்சிக்கு வித்திட…
உடம்பு நோகாமல் கை நகத்தின் கண்களில் அழுக்குபடாமல் தமிழகக் கோயில்களைச் சாளரமாகக் கொண்டு வாழும் கூட்டத்தால் தமிழுக்கும் தமிழர்களுக்கும் விளைந்த சீரழிவை இற்றைத் தலைமுறை அறிதல் வேண்டும். மறுமலர்ச்சிக்கும் உரிமைப் போருக்கும் உன்னத எழுச்சிக்கும் அந்தந்த நாடுகளில் இளைஞர்கள் முன்னெடுத்துச் சென்ற வரலாறு நம் கண்முன்னே காட்சியாகத் தெரிகிறது. அயர்லாந்து, செர்மனி, துருக்கி, சப்பானின் அன்றைய நிலையும், இன்றைய நிலையும் - தமிழ் இளைஞர்கள் படித்தால்தான் நம்நாட்டின் எழுச்சிக்கு வித்திட முடியும் என்பதை இந்நூல்களின் வாயிலாக உணர முடிகிறது.

இந் நூல் திரட்டுகள் வெளிவருவதற்கு எனக்குப் பெரிதும் உதவியாக இருந்தவர் சென்னை வாழ் புலவரும், வடசென்னை தமிழ் வளர்ச்சிப் பேரவையின் செயலாளர், நிறுவனருமான புலவர் கோ. தேவராசன், மு.க.,க.இ., ஆவார். இவரின் பேருதவியால் முழுமையாக நூல்களைத் தேடி எடுத்துத் தமிழ் உலகிற்குக் கொடையாகக் கொடுத்துள்ளோம். அவருக்கு எம் நன்றி. இந்நூல்களைப் பொருள் வாரியாக பிரித்துத் திரட்டுகளாக ஆக்கியுள்ளோம். ஒவ்வொரு திரட்டிற்கும் தக்க தமிழ்ச் சான்றோரின் அறிமுக உரையோடு வெளியிடுகிறோம். இவர்களுக்கு என் நன்றி என்றும். இந் நூலாக்கப் பணிக்கு உதவிய கோ. அரங்கராசன், மேலட்டை ஆக்கத்திற்கு உதவிய பிரேம், கணினி இயக்குநர்கள் சரவணன், குப்புசாமி, கலையரசன், கட்டுநர் தனசேகரன், இந்நூல்கள் பிழையின்றி வெளிவர மெய்ப்புத் திருத்தி உதவிய புலவர் சீனிவாசன், புலவர் ஆறுமுகம், செல்வராசன் ஆகியோருக்கும் மற்றும் அச்சிட்டு உதவிய ‘ப்ராம்ட்’ அச்சகத்தார் மற்றும் ‘வெங்க டேசுவரா’ அச்சகத்தாருக்கும் எம் பதிப்பகம் சார்பில் நன்றியைத் தெரிவித்துக் கொள்கிறேன்.

பதிப்பகத்தார்



திருவள்ளுவர்


முன்னுரை
திருவள்ளுவருடைய வரலாறு சாணை பிடியாத இரத்தினக் கற்போல விளக்கமின்றிக் கிடக்கின்றது. அவர் வரலாறு உள்ளவாறு நம் முன்னோரால் காப்பாற்றி வைக்கப்படவில்லை. திருவள்ளுவரின் வரலாற்றை மறந்துபோன பிற்கால மக்கள் அவரின் பெருமையைப் புலப்படுத்தவேண்டித் தத்தம் புத்திக்கு ஏற்றனபோல் அவ்வக் காலத்தில் புலப்பட்ட சிலவற்றை எழுதி வைப்பாராயினர். ஆராய்ச்சி அறிவு தலையெடாத ஒரு காலத்தில் அவை உண்மை வரலாறுகளே எனப் பலராலும் கொள்ளப்படலாயின. ஆராய்ச்சிக் கண்கொண்டு நோக்கு மிடத்து அவைகளிற் பெரும்பாலன கற்பனைக் கதைகளேயெனத் தெற்றெனப் புலப்படுகின்றன. ஆராய்ச்சிப் புலமை சான்ற பற்பலர் திருவள்ளுவர் வரலாற்றினை ஆராய்ந்து சிற்சில குறிப்புக்களை ஆங்காங்கு வெளியிட் டுள்ளார்கள். அவைகளுட் பெரும்பாலன ஆராய்ச்சியாளர்க் கும் பிற கல்வியாளர்க்கும் எளிதிற் கிடைக்கக்கூடாதவை. நமக்குக் கிடைத்த ஆராய்ச்சிக் குறிப்புக்களோடு நமது பகுத்தறிவையும் பயன்படுத்தி இச்சிறிய நூலை எழுதியுள்ளோம். பகுத்தறிவுக்குப் பொருந்தாதவை எக் காலத்தும் பொருந்தாதனவே.

“அவனே புலவ னவனே கவிஞ
னவனே தமிழை யறிவோன் - சிவனறிய
வள்ளுவ தேவன் வசனத்தை மெய்யாக
வுள்ளுவ தேவ னுளன்” (பழைய பாடல்)

சென்னை
1.1.1948 ந.சி.கந்தையா

திருவள்ளுவர்
தோற்றுவாய்

“வள்ளுவன் தன்னை உலகினுக்கே தந்து
வான்புகழ் கொண்ட தமிழ்நாடு.” – பாரதியார்

“இந்திய சனங்களில் தமிழரே முற்பட்டவர்
அவரை அங்ஙனம் செய்வித்தது குறளும் நாலடியுமே”

-   டாக்டர் போப்

தமிழ் மாது உச்சியில் அணியும் சூடாமணி போன்றது திருக்குறர் என்னும் நூல். திருக்குறளால் தமிழ் பெருமை அடைகின்றதெனக் கூறலாம். திருக்குறள் 1,800 ஆண்டுகளின் முன்னரேயே பெரும்புகழ் பெற்று விளங்கிற்று. இதனைச் சீத்தலைச் சாத்தனார் தாம் செய்த மணிமேகலை என்னும் செந்தமிழ் நூலில் அவரைப் “பொய்யில் புலவன்” 1எனக் குறிப்பிட்டுள்ளமையால் நன்கு புலனாகின்றது. திருவள்ளுவர் பொய்யில் புலவன் எனப் போற்றப்பட்டாரால் போலவே அவர்நூலும் 2அற நூலெனக் கொண்டாடப்படுவதாயிற்று. சங்காலப் புலவர்கள் முதல் பிற்காலப் புலவர்கள், இக்காலப் புலவர்கள் வரையில் எல்லோரும் அவர் திருமொழிகளைப் பொன்னெனப் போற்றித் தத்தம் பாடல்களில் அவற்றை எடுத்து ஆண்டுள்ளார்கள். அன்று முதல் இன்று வரையும் திருக்குறளுக்கு ஒத்தவும் மிக்கவும் நூல்கள் எவையும் தோன்றவில்லையெனில் திருக்குறளின் உயர்வையும் அதனைச் செய்த ஆரியரின் பெருமையையும் அளவிட்டுக் கூறுதலையுமோ! திருக்குறள் என்னும் ஒப்புயர்வற்ற நூலைச் செய்த புலவரின் வரலாறு நன்கு அறியப்படாது இருந்து வருகின்றது, “சமயக் கணக்கர் மதிவழி கூறாது - உலகியல் கூறிப் பொருளிதுவென்ற”3 திருவள்ளுவரைச் சைனர், புத்தர், சைவர், வைணவர், கிறித்துவர் முதலிய மதத்தினர் தத்தம் மதத்துக்குரியவர் எனக் கூறுவர், இக்கருத்துக்களை நுழைக்கவும், திருவள்ளுவர் புகழைப் பரப்பவும் விழைந்த மக்கள் காலந்தோறும் பற்பல கற்பனைக் கதைகளைப் புனைந்து கட்டினர். சிறு கல்லைச்சுற்றித் திரண்ட நீர்ப்பாசிபோல இவை எல்லாம் திரண்டு வள்ளுவரின் வரலாற்றை ஊடுருவிப் பார்க்க முடியாவகை மறைத்து நிற்கின்றன.

முற்கால மக்கள் வரலாறு எழுதும்வகை ஒரு முறையாக விருந்தது. அவர்கள் வரலாறு எழுதுமிடத்து அதன் உண்மை இயல்புகளிலும் பார்க்க, அதனை எவ்வாறு சொன்னால் மக்களுக்கு இன்பம் அளிக்கும் என்பதையே குறிக்கோளாகக் கொண்டிருந்தார்கள், முற்காலக் கற்சிற்பி ஒருவன் கல்லில் ஒரு சிங்கத்தை வெட்ட விரும்பினல் உணமச் சிங்கத்துக்குக் காணப்படாத அலங்காரத்தைத் தான் வெட்டும் சிற்பத்துக்கு அமைத்தான், இவ்வகைச் சிற்பங்களை நாம் இன்று பழைய கோயிற் கட்டடங்களிற் காணலாம். இயல்புக்கு மாறுபட்ட அலங்காரங்களோடு காணப்படினும் நோக்கு வார்க்கு அச்சிற்பங்கள் சிங்கமே எனத் தெற்றெனத் தோன்றா நிற்கும். இவ்வகை மனப்பான்மையோடு எழுதவும் சொல்லவும் பட்டுவந்தன, வருவனவே இன்று பழங்கதைகள் (myths) எனப்படுகின்றன. புராணக் கதைகள் பெரும்பாலும் இவ்வகையினவே. புராணப் போக்காகக் காணப்படும் பழங்கதைகளுள் சில உண்மைகள் பொதிந்துள்ளன. அவற்றை ஏற்ற பெற்றி ஆராய்ந்தறிதல் அறிவுடையோர் கடனாகும். இன்று திருவள்ளுவரைப்பற்றி வழங்கும் பழங்கதைகள் பெரும்பாலும் புனைந்து கட்டப்பட்டனவே என்பது சிறுவரும் எளிதில் அறியக்கிடக்கின்றது. ஆதலின், இன்று வழங்கும் வரலாறுகளில் கொள்ளத்தக்கன யாவை தள்ளத்தக்கன யாவை என முதற்கண் ஆராய்ந்து பின்பு பிறவற்றை கூறுவோம்.

திருவள்ளுவரைப்பற்றிப் பழங்கதை வடிவில் வழங்கும் வரலாறு

அண்மையில் விளங்கிய முருகதாச சுவாமிகள் என்பார் புலவர் புராணம் என்னும் நூலில் கூறியுள்ளார். அவர் கூறியுள்ளவற்றின் சுருக்கத்தை இங்குத் தருகின்றோம்.

பகவன் என்னும் பிராமணருக்கும் ஆதி என்னும் புலைச்சிக் கும் பிறந்த எழுவருள் திருவள்ளுவர் பிந்தியவர். ஈன்ற தாய் விட்டுச் சென்றதும் மயிலை(மயிலாப்பூர்)யிலுள்ள வேளாளன் ஒருவன் இவரை எடுத்து வளர்த்தான். இவர், பருவமடைந்தபோது வாசுகி என்னும் பெண்ணை மணந்து ஆடை நெய்து வாழ்ந்தார். இவர் பல நூல்களைக் கற்றுத் திருக்குறள் என்னும் நீதி நூலைச் செய்தார்.

அக்காலத்தில் பாண்டி நாட்டில் சங்கப்புலவர்கள் செருக்குற்று மற்றைய புலவர்களை மதியாது அவர்க்குப் பல இன்னல்களை விளைத்து வந்தனர். இச்சங்கத்தை அழிக்கத் திருவுள்ளங்கொண்ட திருவள்ளுவர் தனது திருக்குறள் ஏட்டைக் கையிற் கொண்டு மலையைவிட்டு மதுரையை நோக்கி நடக்கலானார். வழியில் மழை பொழிந்தது. ஆலமரம் ஒன்றின்கீழ் அவர் ஒதுங்கி நின்றார். மற்றொரு புறத்தில் புளிய மரத்தின் கீழ் நின்ற இடைக்காடர் என்னும் புலவர் வள்ளுவரை நோக்கி “புத்தகத்துப்பேயர் சிற்றிலை யின் கீழ் வாடா” என்று கூவி அழைத்தார். வள்ளுவரும் அவர் அழைத்ததை அறிந்து அவ்விடஞ் சென்றார். மழை சிறிது பெய்து ஓய்து போனதும் இடைக்காடர் வள்ளுவரைப் பார்த்து “உன் கையிலுள்ள நூல்கூறும் பொருள் யாது சொல்” எனக்கேட்டார். அதில் யாவும் சொல்லப்பட்டுள்ளன என்று வள்ளுவர் விடை பகர்ந்தார்.

இடைக்காடர் தான் கையில் வைத்திருந்த ஆட்டுக்கு இலை பறிக்கும் வளைவு தடியைக்காட்டி “இதற்கும் பாடல் செய்துள்ளாயோ?” எனலும், இமைகொட்டு முன்னமே “உரனென்னும் தோட்டியான்” என்று தொடங்கும் குறளை எடுத்து வள்ளுவர் சொன்னார். பின்பு இருவரும் அளவளாவி நட்புக்கொண்டு துரையை நோக்கிச் சென்றனர். வழியில் இவர்களை எதிர்ப்பட்ட ஒளவையாரும் உடன் செல்வராhயினர். மதுரையை அடைந்து இவர்கள் சங்கப்புலவர் முன் செல்லுதலும் அவர்கள் அடுக்கடுக் காகக் கேட்ட பல கேள்விகளுக்கு இவர்கள் மூவரும் மிடுக்காகத் தக்க விடை அளித்தனர். அக்காலத்தில் பொற்றாமரைவாவியில் சங்கப் பலகை ஒன்று மிதந்து கொண்டிருந்தது. அதன் அளவு ஒரு சாண். புலமை மிக்கவர் எத்தனை பேர் ஏறியிருந்தாலும் அது வளர்ந்து அடங்கொடுக்கும், சங்கப்புலவர் நாற்பத்தொன்பது பேரும் சங்கப் பலகையில் ஏறியிருந்து திருக்குறளை அதன்மீது வைத்தார்கள். பலகை திருக்குறளை மாத்திரம் ஏற்றுச் சங்கப் புலவர்களை வாவியில் தள்ளிற்று. நக்கீரர் முதலிய புலவர்கள் வாவியில் மூழ்கி நாணத்தோடு கரையை அடைந்தனர். சங்கப்புலவர்கள் ஒவ்வொருவரும் திருவள்ளுவரைப் புகழ்ந்து தனித்தனி ஒவ்வொரு வெண்பாப் பாடிவிட்டுப் பிரிந்து தமது தமது இடஞ்சென்று தத்தம் தொழில்களைச் செய்து வாழ்ந்தனர். சங்கம் குலைந்தது; பொற்றாமரை வாவியில் சங்கப்பலகை தோன்றாமல் மறைந்தது.

வள்ளுவர் தனது ஒப்புயர் வில்லாத நூலினால் மிக்க புகழ் அடைந்து மனை வாழ்க்கை இனிது நடத்திவந்தார். ஒருநாள் வள்ளுவர் பழையது உண்டுகொண்டிருந்தார். அப்பொழுது அவர் தனது மனைவியை அழைத்துச் சோறு சுடுகின்றது எனக் கூறினார். மனைவியாரும் உடனே விசிறி கொண்டு வீசிச் சூடு ஆற்றினார். உணவில் ஆவி உண்டாயிற்று. இன்னொரு நாள் வாசுகியார் குடங் கொண்டு தண்ணீர் மொண்டு கொண் டிருந்தார். வள்ளுவர் அவரை அழைத்தார். வாசுகியார் தண்ணீரையும் கயிற்றையும் அவ்வளவில் விட்டுவிட்டுச் சென்றார். குடமும் கயிறும் கிணற்றின் பாதி வழியில் அப்படியே நின்றன.

ஏலேலசிங்கன் என்னும் செட்டி ஒருவர் இவருக்கு மாணாக்கராக விருந்தார். திருவள்ளுவர் அவனுடைய பக்குவத்தைச் சோதிக்கும் பொருட்டு அவனை மரத்தில் ஏறும்படி செய்து கையை விடும்படி சொன்னார். அவனும் “குருபரன் துணை” என்று கையை விட்டான். அவனும் வாசுகியின் தண்ணீர்குடம் நின்றதுபோல அந்தரத்தில் நின்றான். பின்பு ஒருநாள் வள்ளுவர் அவனுடைய செல்வத்தையெல்லாம் பொன்னாகத் திரட்டிப் பாளஞ்செய்து கடலிற் போடும்படி சொன்னார். அவனும் அப்படியே பாளத்தில் தனது பெயரைப் பொறித்துக் கடலில் விட்டான். அதனை ஒரு மீன் விழுங்கிற்று. அம்மனைப் பிடித்த செம்படவர் அதன் வயிற்றிற் பாசியோடிருந்த பொற்பாளத்தைக் கல் என்று நினைத்து ஏலேலசிங்கனின் வாசலிற் போட்டார்கள். ஏலேலசிங்கனின் வாசலிற் போட்டார்கள். ஏலேலசிங்கன் இதனை வள்ளுவரிடங் கூறுதலும் அவர் அறவினையால் வந்த பொருளை அகற்றினும் அகலாதென மொழிந்தார். இதனை அறிந்த உலகத்தார், “ஏலேலசிங்கத்தின் பொருள் தானேபோய்த் தானே வரும்” எனக் கூறுவாராயினர்.

வள்ளுவரின் மனைவி உயிர்விடுங் காலத்து ஆவலோடு வள்ளுவர் முகத்தை நோக்கினார். அது கண்ட வள்ளுவர் அருகே சென்று காரணம் வினாவுதலும் வாசுகியார் “தங்கள் எண்ணப்படி உண்ணும்போது ஒரு கிண்ணத்தில் நீரும் அதன் பக்கத்தே ஊசியும் வைப்பது வழக்கம். அவ்வாறு அவைகளை வைத்ததற்குக் காரணம் விளங்கவில்லை” எனச்சொன்னார். “சோறு நிலத்தில் விழுந்தால் அதனை ஊசியால் கோத்தெடுத்து நீரில் அலம்பியுண்பதற்கு அவ்வாறு அவைகளை வைக்கும்படி செய்தேன். அவ்வாறு செய்ய ஒரு முறையும் நேரவில்லை” என வள்ளுவர் கூறினார். வாசுகியார் இவ்வுலக வாழ்வை ஒருவினார். அவரது பிரிவை ஆற்றாத வள்ளுவர் மிகவருந்தி,

“அடிசிற் கினியாளே யன்புடை யாளே
படிசொற் றவறாத பாவாய் - அடிவருடிப்
பின் றூங்கி முன்னெழுந்த பேதையே போதியே
என்றூங்கு மென்கண் ணிரா”

என்னும் பாடலைப் பாடினார்.

அவர் ஏலேலசிங்கரை அழைத்து தானிறக்க நேர்ந்தால் இரண்டு காலிலும் வைக்கோற் புரியைக் கட்டி இழுத்து ஊர்ப் புறத்தில் இடும்படி கூறினார். ஒருநாள் வள்ளுவர் பலருமறிய மரண மடைந்தார். ஏலேலசிங்கர் வருந்தி அழுது பிணத்தைக் கழுவி முழுக்காட்டி தேரில் இடப் போகும் போது அது விழித்துச் “சொன்னபடி செய்யாது இவ்வாறு செய்தாய்” எனலும் அவர் முன் சொல்லியபடி செய்தார். அவ்வுடலை உண்ட காக்கை முதலியன பொன்னிற் மடைந்தன.

ஆராய்ச்சி
பழங்கதை வடிவில் வழங்கும் இவ்வரலாற்றை நோக்கும் போது இதனகத்தே கற்பனைகள் பல உள்ளன வென்பதை எவரும் தெள்ளிதி லறிவர். இக்கதையின் அகத்தே சிற்சில உண்மைகள் உள்ளன என்பதையும் நாம் உய்த்தறிதல்கூடும்.

1.  திருவள்ளுவர் செய்த திருக்குறள் கடைச் சங்கத்தின் இறுதியில் அரங்கேற்றப்பட்டது. (2) திருவள்ளுவர் இல்லறத்தை மேற்கொண்டு ஒழுகியது. (3) அவர் ஏலேலசிங்கன் என்னும் பிரபு ஒருவரின் ஆதரவுபெற்று இருந்தது போன்றவை உண்மை வரலாறுகளாகுமெனத் துணியலாம்.

வள்ளுவர் வரலாற்றுக்கு ஆதாரங்கள்
வள்ளுவரின் வரலாற்றைக் குறித்த பழைய ஆதாரங்கள் எவையும் காணப்படவில்லை. இற்றைக்கு ஏறத்தாழ நானூறு ஆண்டுகளின் முன் செய்யப்பட்டதெனக் கருதப்படும் ஞானா மிர்தத்தில்,

“………………யாளி
கூவற் றூண்டு மாதப் புலைச்சி
காதற் சரணி யாகி மேதினி
யின்னிசை யெழுவர்ப் பயந்தோளீண்டே”

என கூறப்பட்டுள்ளது.

வள்ளுவரின் தந்தை யாளிதத்தர் என்னும் அந்தணரென்றும் தாய் புலைச்சி யென்றும் ஞானாமிர்தத்தில் கூறப்படுதல் காண்க. ஞானாமிர்தத் துக்கு அடுத்தபடியிலுள்ளது கபிலரகவல். கபிலரகவல் பழைய உரை யாசிரியர்கள் எவராலும் எடுத்தாளப்படவில்லை. இதன் நடைக்கும் சங்கச் செய்யுட்களின் நடைக்கும் பெரிதும் வேறுபாடு உண்டு. இந்நூல் விசாகப் பெருமாள் ஐயர் காலத்திற் செய்யப்பட்டதெனக் கூறுவாருமுளர். கபில ரகவல் செய்யப்படுகின்ற காலத்தில் திருவள்ளுவரைப்பற்றிய கதைகள் வளர்ச்சியடைந்திருந்தனவென்று தெரிகின்றது. கபிலரகவலில் திருவள்ளு வரின் தந்தை பகவனென்றும் ஆதி என்றும் கூறப்பட்டுள்ளனர்.1 ஞானா மிர்தத்தில் திருவள்ளுவரின் தந்தை யாளித்தரெனவும் கபிலரகவலில் பகவன் எனவும் கூறப்படுதல் கருத்திற் கொள்ளத்தக்கன.

திருவள்ளுவர் தமிழ் நாட்டில் விளங்கிய பேரறிஞர் ஒருவர் எனத் தெரிகின்றது. அவர்குலம் பிறப்பு வளர்ப்பு ஆகியவைகளைப் பற்றிய செய்திகளெல்லாம் காலம் என்னும் இருளில் கரந்து கிடக்கின்றன. அவைகளைக் கற்பனைகளாலும் ஊகைகளாலும் அறிதல் இயலா. ஆகவே அவருடைய பிறப்பு அறியாதவைகளுள் ஒன்று எனக்கொள்வதே ஏற்றதாகும்.

குலம்
திருக்குறளில் “அகர முதல் எழுத்தெல்லாம் ஆதிபகவன் முதற்றே உலகு” என வரும் முதற் பாடலில் ஆதிபகவன் என்னும் சொல் கடவுளைக் குறிக்க வழங்கப்பட்டுள்ளது. இப்பெயரை ஆதாரமாகக்கொண்டு கற்பனையாளர் சிலர் திருவள்ளுவர் தனது தாய் தந்தையரின் பெயரை முதற் குறளில் குறிப்பிட்டுள்ளார் எனக்கருதி, ஆதி என்பது திருவள்ளுவரின் தாயின் பெயரென்றும் கூறுவாராயினர். இவர் வள்ளுவர் என்னும் புலைக்குலத்தினர் எனக் கொண்டதற்குரிய காரணம் வள்ளுவர் என்னும் பெயர் பிற்காலத்தில் புலைக்குலத்தினர் பதினெண் பிரிவினரு ளொருவரும், புலைக்குலத்தினரின் புரோதருமாகிய ஒரு கூட்டத்தினருக்கும் வழங்கினமை பற்றியாகும். வள்ளுவர் என்பதற்கு வளமையர் எனப் பொருள் கொள்வாருமுண்டு.

“தெள்ளுசொற் புலமைவாய்ந்து சேலைநெய் திருந்தவாற்றால்
வள்ளுவ ரென்றார்பல்லோர் வளமையோ னெனவோராரே.” -புலவர் புராணம்

சங்ககாலத்தில் வள்ளுவன் என்னும் பெயர் புலைக்குலத் தினரைக் குறிக்க வழங்கவில்லை யென்பதைப் பண்டை இலக்கியங் களால் நன்கு அறிகின்றோம். அப்பெயர் அரசனின் கருமத்தலை வருள் (Officials) ஒருவனைக் குறிக்க வழங்கிய உத்தியோகப் பெயராகும்.

“வள்ளுவன் சாக்கை யெனும் பெயர் மன்னற்
குள்படு கருமத் தலைவர்க் கொன்றும்” – திவாகரம்

சங்காலத்துக்குப் பிற்பட்ட பெருங்கதை, சிந்தாமணி முதலிய நூல்களில் வள்ளுவ உத்தியோகத்தனின் கடமைகளில் ஒன்று, யானையின் பிடர்மீது ஏறியிருந்து அரச விழாக்களை நகரமாந்தர்க் கறிவிப்பதெனத் தெரிகின்றது. பிற்காலத்திலேயே இப்பெயர் பறையருக்குப் புரோகிரதரும் நிமித்திகருமாகிய ஒரு புலைவகுப்பின ரின் பெயராக வழங்குவதாயிற்று.

“அப்பெயரால் நாம் கொள்ளற்குரியது அவ்வாசிரியர் அவர்காலத் தமிழரசன் ஒருவன் பால் ‘உள்படு கருமத்தலைவராக’ அமர்ந்தவராக வேண்டுமென்பதே. பிரித்தானியாவில் பேரமைச் சராயிருந்த பேகன் (Bacon) பெருநூல் எழுதிய பின்னர் அவன் அமைச்சனாய் இருந்த வரலாறு முழுதும் மறந்து அறிஞர் கூட்டத்தில் வைத்து எண்ணப்படுவதனையே பெரும்பாலார் அறிவர். சாணக்கியரை அவர் பெயரால் நின்று நிலவும் நூலாசிரியரென அனைவரும், சந்திரகுப்தனின் மந்திரி என்றதை வெகு சிலருமே கூறக் காணலாம். இம்முறையில் நம் முதல் பாவலரும் அரசன் கருமத்தலைமை வகுத்து வள்ளுவப்பதவியும் பட்டமும் பெற்ற உபசாரப் பெயரால் அழைக்கப்பட்டிருந்தவர் பின் தம் இறவாக் குறள்நூலை இயற்றிப் புகழ்ச்சியடைந்ததனால், கேவலம் உத்தியோகப்பதவிப் பெயரைப் பாராட்டி அவருக்குப் பெருமை கூறக் காரணமில்லாது அப்பெயர்ப்பொருளை மறந்த மக்கள் நெடு வழக்கால், வள்ளுவப்பெயர் அவர்க்கு மட்டும் நின்றுவர வாய்ந்தது போலும்.

“மேலும் வள்ளுவப் பெயர் சங்ககாலத் தமிழகத்திற் பறையரினொரு வகுப்புக்கும் சாதிப் பெயராகாமல் தகவுடை முடியுடை மன்னர் மகட் கொடைக்குரிய வேளிர்-குறுநில வேந்த ரிடை வழங்கிவந்த செய்தியு மீண்டு சிந்திக்கத்தக்கது. சங்க காலத்துக்கு முந்திய புலவர் முதுசுவைப்பாக்களை யும் கொண்டுள்ளதெனக் கருதப்படும் புறப்பாட்டில் மருதனிளநாகனார், கருவூர்க்கதப் பிள்ளை ஒரு சிறைப்பெரியனார் என்னும் பண்டைப் பாவாணர் பாடிய நாஞ்சிற்குரிசிலின் பெயர் வள்ளுவன் எனச் சுட்டப்படு கின்றது. அஃது அவன் இயற் பெயராதல் ஒன்று, அன்றேல் அவன் சேரன் மாட்டு அன்புடையனாய் அவனுக்குப் படைத்துணை நின்றதா யறிகின்றோ மாகையால் அக்குடச் சேரவரசன் கொற்றத்து அருங்கடம் பூண்டு உள்படு கரமத் தலைவனாயிருந்த பதவியா லெய்திய பட்டப் பெயராதல் ஒன்றாம். எதுவேயாயினும் வேளாண் மரபிற் குறுநில வேந்தனுக்கு வள்ளுவனென்னும் பெயர் புறப் பாட்டில் வழங்குவதாலும், சங்க நூல்களில் அது புலைக்குலச் சாதிப்பெயராக யாண்டும் பயிலாமை யாலும், வள்ளுவர் பெயர் ‘மன்னர் உள்படு கருமத் தலைவருக்கு ஒன்று’ மென்றே சேந்தனார் திவாகரத்திற் செப்புவதாலும் அப்பெயருடைமை கொண்டு அறப் பழங்காலக் குறளான நூலுடையாரைப் பறைக்குலத் தவரெனக் கருதல் முறையின்றோம்”1

திருக்குறட் பொருட்பாலை நோக்குமிடத்து அரசியல் வட்டாரங் களில் சிறந்த அனுபவம் பெறாக ஒருவர் திருக்குறளைச் செய்திருக்க முடியாதெனத் தெற்றெனப் புலப்படும். அரசியல் உத்தி யோகங்களுக்கு குடிப்பிறந்தாரையே தெரிதல் வழக்காறென்பது திருக்குறளாலேயே அறியவருகின்றது. வள்ளுவன் என்பது அரசாங்கரும் தலைமை உத்தி யோகங்களின் ஒன்றாயின் வள்ளுவர் உயர் குடிப்பிறந்தார் ஒருவரேயாவர்2. இவர் பெயர் சிறப்பாக உத்தியோகப் பெயரால் அறியப்பட்டமையின் அவர் இயற்பெயர் மறந்துபோகப்பட்டது.

சமயம்
3“அருகக் கடவுட்குரிய ‘மலர்மிசை யேகினான்’ ‘அறவாழி அந்தணன்’ முதலிய பெயர்கள் காணப்படுதலாலும் கடவுள் வாழ்த்து முதலிய நான்கு அதிகாரங்களும் அருக சரண முதலிய நான்கு சரணங்களை யும் குறிக்க எழுந்தனபோல் நிற்றலாலும், அருகரியற்றிய நூல்களுள் திருக்குறளிலும், அருகரியற்றிய நூல்களுள் திருக்குறளினின்றும் மேற்கோள்கள் எடுத்து வழங்கப்பட்டமையாலும் திருக்குறளாசிரியர் சைனரென் றுரைப்பர் சிலர். ‘அடியளந்தான் என்றும்’ ‘செங்கண்மால் என்றும் சிலவிடங்களிற் குறித்தலின் அவர் வைணவரென்பது சிலர் கொள்கை. உரையாசிரியர் பரிமேலழகரும் முக்கியமான சில நுட்பங்களை விளக்க வந்த விடங்களில் வைணவக் கிரந்தங்களிலிருந்து மேற்கோள் காட்டித் திருவள்ளுவர் வைணவரென்று தாம் கருதுவார்போல எழுதிப் போயினர்.

“சைவப் பெரியnhர் இயற்றிய பிரபந்தங்களுள்ளும் சாத்திரங் களுள்ளும் திருக்குறள் மேற்கோள்கள் மிகுதியாகக் காணப்படுகின்றன. இவற்றை நன்றாக ஆலோசிக்கின், கல்லாடர் திருவள்ளுவ மாலையுட் கூறிய,

“ஒன்றே பொருளெனின் வேறென்ப வேறெனி
னன்றென்ப வாறு சமயத்தார் - நன்றென
வெப்பா லவரு மியைபவே வள்ளுவனார்
முப்பான் மொழிந்த மொழி”

என்னும் கருத்தே வலிபெறுவதாம். திருவள்ளுவர் தம் மதம் இன்ன தென்று மறந்துஞ் சுட்டியவரல்லர். எல்லாச் சமயத்தாரும் கொண்டாடத் தக்க தரும நூலைச் செய்வதே அவர் கருத்து. அவர் சைவரோ சைனரோ எம்மாற் சொல்லவியலாது. குறளால் அவர் இன்ன மதத்தினரென்று துணிந்துரைக்கப் புகுதல் தருக்க வழுவுட்படும். அருக சரண முதலிய வற்றைக் குறிக்கவேண்டுமாயின் அவ்வாறே நேரே குறித்து நூல் செய்திருக்க லாமே ! வைணவராயின் கடவுள் வாழ்த்துள் திருமால் பெயர்களை வழங்கியிருக்கலாமே!

“இதனாற்றீர்வது திருவள்ளுவர் நீதி நூலொன்றைச் செய்ய வந்தவரேயன்றி மத நூலைச் செய்ய வந்தவரல்லர். நீதி நூலும் எல்லாச் சாதியினர்க்கும் எல்லாச் சமயத்தினருக்கும் பொதுவா யிருத்தலை வேண்டினவராதலின், தம்மதமின்னதென்று குறியாது பொதுவாகக் கடவுள் வாழ்த்து முதலியன கூறினர்.

“இனி இக்காலத்துக் காணலாகும் ஆன்றோர் சிலரைப்போல திருவள்ளுவரும் மதங்களெல்லாவற்றுள்ளும் சிறந்த பொருள் களைத் தெரிந்தெடுத்துத் தம்மறிவிற்குச் சம்மதமாகிய மதமொன்றாக்கி வந்தவ ரெனினும் பொருந்தும்.”

தமிழரிடையே உலகம், உயிர், கடவுள் என்னும் முப்பொருள் களைப் பற்றிய ஆராய்ச்சி மிகப் பழங்காலத்திலேயே தோன்றி வளர்ச்சி யடைந்திருந்தது. உயிர், மெய், உயிர்மெய், வினை, வேற்றுமை போன்று இலக்கணத்தில் ஆளப்படும் பழந்தமிழ்ச் சொற்களே இலக்கணத்தில் ஆளப்படும் பழந்தமிழ்ச்சொற்களே இதற்கு உறுசான்றுகளாவன. இவைகளைப்பற்றிய உண்மைகள் உபநிடத நூல்களிற் கூறப்படும் முப்பொருள் உண்மைகளும் தமிழரின் பழைய தத்துவக் கொள்கைகளே. வரலாறு தொடங்கு வதன் முன்னரே சைவ சித்தாந்த ஞானம் தமிழ ரிடையே தோன்றி வளர்ச்சியடைந்திருந்ததென டாக்டர் போப் கூறியுள்ளார். உபநிடதங்கள் கூறுகின்ற முப்பொருளுண்மை சாதிமதம் என்னும் பேதமின்றி எல்லா மக்களுக்கும் பொதுவாயுள்ளதென மேல் நாட்டறிஞரும் ஆராய்ந்து கூறியுள்ளார்கள்.1

புத்தம், சைனம், சாங்கியம் முதலிய மதங்களும் பழைய தமிழர் மதத்தினின்றும் பிரிந்த கிளைகளே.2 வள்ளுவர், வினை, வினைப் பயன், உயிர் உலகம், கடவுள், பிறப்பு, இறப்பு போன்ற கொள்கை களை ஏற்றுக்கொண்டவரென அவர் நூலினால் தெற்றென விளங்குகின்றது.3

“சமயக் கணக்கர் மதிவழி கூறா
துலகியல் கூறிப் பொருளி துவென்ற
வள்ளுவன் றனக்கு வளர்கவிப் புலவர்முன்
முதற்கவி பாடிய முக்கட் பெருமான்” - கல்லாடம் 15

எனவரும் கல்லாட அடிகளால் கல்லாடர் காலத்துத் திருவள்ளுவர் சிவ மதத்தவர் என்னும் நம்பிக்கை இருந்து வந்ததெனத் தெரிகின்றது. கல்லாடரின் காலம் கி.பி.10ஆம் நூற்றாண்டு வரையிலாகும்.

தேவர் குறளுந் திருநான் மறைமுடிவும்
மூவர் தமிழு முனிமொழியுங் - கோவை
திருவா சகமுந் திருமூலர் சொல்லு
மொருவா சகமென் றுணர்.

என்னும் ஒளவையார் வாக்கினாலும் திருவள்ளுவர் சிவமதத்தைச் சார்ந்தவரெனக் கொள்ளப்பட்டாரெனவே தெரிகின்றது. இன்னும்,

4“வள்ளுவர் நூ லன்பர்திரு வாசகந் தொல்காப்பியமே
தெள்ளுபரி மேலழகர் செய்தவுரை - ஒள்ளிய சீர்த்
தொண்டர் புராணந் தொகைசித்தி யோராறுந்
தண்டமிழன் மேலாந் தரம்”
பல்காற் பழகினுந் தொரியா வுளவேற்
றொல்காப்பியந்திரு வள்ளுவர் கோவையார்
மூன்றினு முழங்கும் ……….” - இலக்கணக் கொத்து

என வருவனவும் நோக்கத் தக்கன.

திருவள்ளுவர் மைலாப்பூரிலிருந்தவர் என்றும் அவர் சிவ மதத்தினர் என்றும் வழங்கிய ஐதீகத்தை ஒட்டி மைலாப்பூரில் அமைக்கப்பட்ட திருவள்ளுவர் கோவிலில் உள்ள திருவள்ளுவர்த் திருவடிவத்துக்குத் திருநீறும் உருத்திராக்கமுந் தரிக்கப்படுகின்றன.

“கச்சிவிட்டலை கடற்றுறை மயிலையிற் கடுக்கெனப் புகுந்தாங்கு
நச்சிவாழொரு சிற்பனால் வள்ளுவ நாயனாருருச் செய்து
மெய்ச்சிவன்றாரு மாகமவிதிப்படி மேவுமவ்வயின்றாபித்
திச்சியாநனி பூசைசெய்துய்யும்படி யிலிங்க தாரணர்க்கீந்தான்” - புலவர் புராணம்

திருவள்ளுவரின் வடிவமென்ற இக்காலத்தார் கொள்வது சிற்பி ஒருவன் கற்பித்த கற்பனையேயாகும். சங்ககாலத்தில் துறவிகள் உருத்திராக் கவடம் அணிந்தார்கள் என்று கொள்வதற்கில்லை. இதனை கலித்தொகை திருமுருகாற்றுப்படை முதலிய சங்க நூல்களில் கூறப்பட்டும் துறவிகள் முனிவர்களுக்கு உருத்திராக்க அணி குறிக்கப்படாமை கருத்திற் கொள்ளத் தக்கது. சிற்பியும் தான் வெட்டிய திருவுருவத்துக்கு அதனை அமைத்திலன்; திருநீற்றுப் பூச்சும் வைத்திலன்.

காலம்
திருவள்ளுவர் கடைச் சங்கத்தின் இறுதி அரசனாகிய உக்கிரப் பெருவழுதி காலத்தவரெனக் கருதப்படுவர். குறளிலிருந்து 1கலித் தொகை, புறநானூறு, நற்றிணை முதலிய நூல்கள் சில அடிகளை எடுத்து ஆண்டுள்ளன. இதனால் திருக்குறள் சங்க காலத்தது என்று நன்கு துணியப்படுகின்றது. உக்கிரப் பெருவழுதியின் காலம் கி.பி. 50 வரையிலென ஆராய்ச்சி அறிஞர் கூறுவர். மணிமேகலை, சிலப்பதி காரம் என்னும் நூல்கள் திருக்குறளைக் குறிப்பிடுகின்றன. சிலப்பதி காரம், மணிமேகலை என்னும் நூல்கள் இலங்கைக் கயவாகுவின் காலத்திற் (கி.பி. 173-195) செய்யப்பட்டன. ஆகவே திருக்குறள் 1,800 ஆண்டுகளுக்கு முற்பட்ட நூல் என்பதில் சிறிதும் ஐயம் இல்லையாகும். மதுரை தீயுண்டதெனச் சிலப்பதிகாரத்திற் சொல்லப்பட்டுள்ள காலம் சோதிடக் குறிப்பின்படி கி.பி. 171 என K.G. சேஷ ஐயரவர்கள் கூறியுள்ளார்கள். திருக்குறளின் காலத்தைக் கி.பி. ஆறாம் நூற்றாண்டு எனக் கூறுவாருமுளர். அன்னோர் கூற்றுக் களுக்கு அவர்களின் கற்பனையையன்றி வேறு ஏற்ற சான்றுகள் இலவாம்.

1“குறள் அரங்கேற்றப்படும் காலத்தில் மதுரையிலிருந்தவன் உக்கிரபாண்டியன். இவனே கானப்பேர் எயில் எறிந்த வேங்கை மார்பன். இவரது உடன் பிறந்தார்கள் எனக்கூறுப்படும் ஒளவை, கபிலர், பரணர் முதலியோர் இப்பாண்டியனையும் அவனுடைய இரண்டு நண்பர்களாகிய சோழன் பெருநற்கிள்ளி, சேரன் மாவெங் கோவையும் பாடியுள்ளார்கள். பரணர், கபிலர், பெருங்குன்றூர் கிழார் முதலியோர் வையாவிக்கோ பெரும்பேகன் என்னும் வேளிரைப் பாடியுள்ளார்கள். இவனுடைய புதல்வியைச் சேரலாதன் செல்வக்கடுங்கோ மணந்தான். பரணர் இவன்மீது பதிற்றுப்பத்தின் ஏழாம் பத்தைப் பாடினார். இவனுடைய புதல்வனாகிய சேரலாதன் வானவரம்பன், முதலாம் கரிகாலனின் மகளை மணந்தவ னாவன். பரணாராலும் பெரும்குன்றூர் கிழாராலும் பாடப்பட்டவர் முதலாம் கரிகாலனின் தந்தையாகிய இளஞ்சேட் சென்னி. ஆகவே உக்கிர பாண்டியன் என மறு பெயர் பெற்ற உக்கிரப் பெருவழுதி காலத்துச் சோழ அரசரில் பெருநற்கிள்ளியும் இளஞ்சேட் சென்னியும், சேர அரசரில் மாவெங்கோவும் செல்வக் கடுங்கோவும் வாழ்ந்தார்கள்.

சிலப்பதிகாரத்தால், கி.பி. இரண்டாம் நூற்றாண்டின் ஆரம்பத்தில் தமிழகத்திலுள்ள மூவரசர் நாடுகளிலும் பாண்டியன் நெடுஞ்செழியன், சோழன் நெடுமுடிக்கிள்ளி, சேரன் செங்குட்டுவன் முதலினோர் ஆட்சி புரிந்தனர் என அறிகின்றோம். இவர்கள் முதலாம் கயவாகுவாகிய இலங்கை அரசன் காலத்தவர்2. அக்காலத்தில் செங்குட்டுவனின் புகழ் ஓங்கியிருந்தது. இவன் சேரலாதன் வானவரம்பனின் புதல்வன். அக்காலத்தில் நெடுஞ் செழியன் மதுரையி லிருந்து ஆட்சி புரிந்தான். இவன் ஆரியப்படை தந்த நெடுஞ்செழியனைப் பற்றிச் சிறப்பித்துக் கூறுமிடத்து தமிழ்ச் சங்கத்தைப் பற்றி யாதும் கூறப்படவில்லை. அக்காலத்து ஒளவையும் கபிலரும் மறைந்து விட்டார்கள். டாக்டர் கிருஷ்ணசாமி ஐயங்கார் உக்கிரப் பெருவழுதி நெடுஞ்செழியன் எனவே ‘தமிழ் இலக்கியம் செழிப்புற்றிருந்த காலம்’ என்னும் 1கட்டுரையில் குறிப்பிட்டுட்ளளார். இவனே கோவலனைக் கொல்லும்படி கட்டளையிட்டவன்.

“செங்குட்டுவன் ஐம்பது ஆண்டுகள் ஆட்சி புரிந்தான் என்று சொல்லப்பட்டுள்ளது. இது கி.பி. 95-க்கும், 145-க்கும் இடையில். இவன் முதலாம் கரிகாலனது பேரன் (மகளின் மகன்). கரிகாலனின் காலம் கி.பி.50 முதல் கி.பி.90 வரையும். கரிகாலன் தந்தையாகிய இளஞ்சேட்சென்னி காலத்தவனாகிய உக்கிரப் பெருவழுதியின் காலம் கி.பி. 30-க்கும் 50-க்கும் இடையில் என முடிவு செய்ய வேண்டும். இதுவே உக்கிர பாண்டியன் காலத்து நடைபெற்ற தமிழ் சங்கத்தில் அரங்கேற்றப்பட்ட திருக்குறளின் காலமுமாகும். உக்கிர பாண்டியனும், நெடுஞ்செழியனும் ஒருவராகக் கொள்ளப்பட வேண்டும் அல்லது அவன் நெடுஞ்செழியனுக்குப் பின் ஆட்சிக்கு வந்தவனாதல் வேண்டும்.

பிறப்பிடம்
திருவள்ளுவரின் பிறப்பு வளர்ப்பு இயற்பெயர் முதலியன அறியப்படாதிருத்தல் போலவே அவருடைய பிறப்பிடமும் அறியப்படாத வைகளுள் ஒன்றாகும். கி.பி. ஒன்பது அல்லது பத்தாம் நூற்றாண்டளவிற் செய்யப்பட்டதெனக் கொள்ளப்படும் திரு வள்ளுவ மாலைப் பாடலில் ஒன்று2 திருவள்ளுவரின் பிறப்பிடம் மதுரை எனக் கூறுகின்றது. மைலாப் பூரில் திருவள்ளுவர் கோயில் அமைக்கப்பட்டிருந்தமை பற்றி அவர் மைலாப்பூரைப் பிறப்பிடமாக உடையவர் எனக் கொள்ளப்படுகின் றாரோ? அவர் மைலாப் பூரைப் பிறப்பிடமாகக் கொண்டவரென்னும் ஐதீகம் இருந்தமையால் மைலாப்பூரில் திருவள்ளுவர் கோயில் அமைக்கப்பட்டதோ என்பன விளங்கவில்லை. திருவள்ளுவர் பிறந்தவிடம் மைலாப்பூர் என்பதினால் மைலாப்பூரில் கோயில் அமைக்கப்பட்டதெனக் கொள்ளினும் மலைவாகும். சமய குரவல் போன்ற அடியார் கோயில்கள் அவர் பிறவாத இடங்களிலுமிருக்கக் காண்கின்றோ மன்றோ.

திருக்குறள்3

“ஓதற் கெளிதா யுணர்தற் கரிதாகி
வேதப் பொருளாய் மிகவிளங்கித் - தீதற்றோ
ருள்ளுதோ அற்ளுதோ றுள்ளமுருக்குமே
வள்ளுவர் வாய் மொழி”

குறள் தமிழ் மொழியில் எழுதப்பட்ட நீதி நூல்களுள் ஒன்று. இது தமிழ் மக்களால் மிகவும் மதித்துப் போற்றப்பட்டு வருகின்றது. இதற்குப் பன்னிரண்டுக்கு மேற்பட்ட உரைகள் உண்டு. பரிமேலழகர் என்னும் அந்தணரால் எழுதப்பட்ட உரை சிறந்ததாகக் கொள்ளப்பட்டு வருகின்றது. திருக்குறளில் சொற்சிறப்பும் பொருளாழமும், நீதியின் அமைவும் உள்ளன. குறள் உலகம் முற்றும் அறிந்த நூலாகவிருந்தபோதும் அது கற்கவேண்டிய அளவுக்குத் தமிழ் மக்களாற் கற்கப்படுவதில்லை. அன்னிய நாட்டவர் பலர் திருக்குறளைக் கற்பதில் தமது உழைப்பையும், காலத்தையும் அறிவையும் செலவிட்டுள்ளார்கள். ஆரியல் (M-Ariel) என்னும் பிரான்சியரும், இத்தாலியருள் பெஸ்கி (வீரமாமுனிவர்) என்னும் கிறித்துவப் பாதிரியும், சேர்மனியருள் குரோல் (Dr. Graul) என்பாரும், ஆங்கிலருள் எலிஸ் (Ellis), துரூ (Drew), உரோபின் சன், போப்பு முதலியோரும் குறள் முழுவதையும் அல்லது அதன் பகுதியை மொழிபெயர்த்து அச்சிற் பதிப்பித்தார்கள். இதனால் ஐரோப்பாவில் கல்வி அறிவுள்ள மக்கள் திருக்குறளின் பெருமையைப் பற்றி அறிந்தார்கள். திராவிட மொழிகளின் ஒப்பியல் இலக்கணம் எழுதிய கால்ட்டுவேல் திருக்குறள் தமிழிலுள்ள மிகப்பழைய நூல் எனக் குறிப்பிட்டுள்ளார். பேராசிரியர் சுந்தரம் பிள்ளை, கனகசபைப் பிள்ளை, கிருஷ்ணசாமி ஐயங்கார் முதலியோர் தமிழ் மிகச் செழிப் புற்றிருந்த கி.பி. முதலாம் நூற்றாண்டு அல்லது இரண்டாம் நூற் றாண்டில் திருவள்ளுவர் விளங்கியவர் எனக் காட்டியுள்ளார்கள். கி.பி. இரண்டாம் நூற்றாண்டில் செய்யப்பட்டவை எனக் காலம் அறியப்பட்டுள்ள இலக்கியங்களில் திருக்குறள் அடிகள் எடுத்து ஆளப்பட்டுள்ளன.

குறள் செய்த ஆசிரியரைப்பற்றி அதிகம் அறியப்படவில்லை. மிகமிகப் பழங்காலந்தொட்டு அவர் திருவள்ளுவரெனவே வழங்கப்பட் டுள்ளார். வள்ளுவர் என்னும் பெயர் இக்காலத்தில் புலைக்குலத்தினர் பதினெண்மரில் தலைமையுடையராகிய ஒரு கூட்டத்தினரைக் குறிக்கின்றது……………………… பிற்காலச் செவிவழக்குக் கதைகள் திருவள்ளுவர் பிராமணத் தந்தைக்கும் புலைக்குலத் தாய்க்கும் பிறந்தவரெனக் கூறிகின்றன. குறளில் ஆதிபகவன் என்னுஞ் சொல் கடவுளைக் குறிக்க வழங்கப்பட் டுள்ளது. இப் பெயரை எடுத்துக்கொண்டு திருவள்ளுவரின் தாய் ஆதி என்றும், தந்தை பகவன் என்றும் கட்டப்பட்ட கதை மிக மூடத்தன முடைய தாகும். இப்புலவர் மைலாப்பூரைத் தனது வாழ் இடமாகக் கொண்டு நெசவு தொழில் புரிந்து வாழ்ந்தார் என்று சொல்லப்படுகின்றது. வள்ளுவர் நெசவு தொழிலைக் கைக்கொண்டது வியப்புக்கிடமானதே. இதனினும் வியப்பளிப்பது இவர் காவிரிப்பாக்கத்தில் வேளாளப் பெண்ணை மணந்தது. இவர் மரக்கலம் வைத்துப் பிறநாடுகளோடு வாணிகம் புரிந்த ஏலேலசிங்கனின் நட்பைப் பெற்றிருந்தாரென்றும் சொல்லப்படுகின்றது. இவர் மைலாப்பூரில் வாழ்கின்ற காலங்களில் தான் இயற்றிய திருக்குறளுக்கு வேண்டிய அறிவைப் பெற்றிருத்தல் வேண்டும். இவர் பாண்டியன் உக்கிரப் பெருவழுதியின் காலத்தவரான, பிரிட்டனை வெற்றி கொண்ட சக்கரவர்த்தி யின் காலத்தவராகலாம். தமது நூலுக்கு ஆதாரங்களை இவர் எங்கிருந்து பெற்றார்? இக்கேள்வி மிக முக்கியமுடையதும் அதிகம் இன்பம் அளியாததுமாகும். சங்ககால நூல்களிலிருந்தே அவர் தனது நூலுக்கு ஆதாரங்களைப் பெற்றார் என்று கூறுவது அறிவுக்கு ஏற்றதேயாகும். அரசர், அவர்களின் கல்வி, போர், வீரர்களின் தீரம் போன்றவைகளைப் பற்றிய நினைவுகள் - புலவரின் உள்ளத்தில் தோன்றின. கட்குட்டியன், சூதாடுவோன், சோம்பித் திரிவோன், பயிரிடுவோன், பெற்றோர் குழந்தைகள் போன்றவர்களின் செயல்களையும் பிற உயிருள்ள உயிரில்லாப் பொருள்களின் இயல்புகளையும் இவர் கூர்ந்து கவனித்திருந்தார்.

அறிவுத்தாகங் கொண்டிருந்த திருவள்ளுவர் பொய்யை விலக்கி மெய்யை அறிவதற்கு மதுரைச் சங்கத்துக்குப் போயிருத்தல் கூடும். டாக்டர் போப் கிறித்துமதக் கருத்துக்களைக் கைக் கொண்டே வள்ளுவர் திருக்குறளைச் செய்தார் எனக் கூறியுள்ளார். கிறித்துவும் அப்போஸ்தலரும் கூறிய நீதிகள் திருக்குறளிற் காணப்படவில்லை. திருக்குறள் கடவுள் வாழ்த்துக்கும் கிறித்துவர்களின் பத்துக் கட்டளைகளுக்கும் சம்பந்த மில்லை. திருக்குறளில் கூறப்படும் கொல்லாமைக்கும் கிறித்தவ மறையில் கூறப்படும் கொல்லாமைக்கும் வேறுபாடு உண்டு. அங்குமிங்கும் சில ஒற்றுமைகள் காணப்படலாம். அவ்வாறு காணப்படுதல் இயல்பே. மனித இயற்கை எல்லா இடங்களிலும் ஒருவகையினதே. ஒரேவகையான உயிர்களின் ஒரேவகை இயற்கை உணர்வைக் கடல்கள் தானும் பிரிக்க முடியாது.

திருக்குறளைச் செய்தபின் அதனை அரங்கேற்றுவதற்கு திருவள்ளுவர் மதுரைக்குச் சென்றார் என்று சொல்லப்படுகின்றது. தொடக்கத்தில் சங்கப் புலவர்கள் அதனை ஆராய மறுத்தார்கள். பின்பு வள்ளுவர் அதனைச் சங்கப் பலகையில் வைக்கும்படி வேண்டினார். அவர் வேண்டுகோள் இடம்பெற்றது. ஆனால், பலகை குறள் ஒன்று மாத்திரம் இருக்க இடங்கொடுத்துப் புலவர் களைத் தாமரை வாவியில் தள்ளிற்று. இக்கதையின் உட்பொருள் யாதெனில், சங்கப் புலவர்கள் தொடக்கத்தில் குறளின் பெருமையை ஏற்க மறுத்த போதும் அதன் பெருமை இறுதியில் அவர்களால் ஏற்றுக்கொள்ளப்பட்ட தென்பதே.

திருவள்ளுவர் மறைந்து விட்டாலும் அவர் புகழ் மறைய வில்லை. உலகில் மக்கள் உண்மையையும் நன்மையையும் மதிக்கும் காலம் வரையில் திருக்குறள் வாக்கியங்கள் அவர்களுக்கு அறிவு கொளுத்திக்கொண்டே இருக்கும்.

திருவள்ளுவருடைய பெயர் அறியப்படாதிருப்பது போலவே அவர் நூலின் பெயரும் அறியப்படவில்லை. அது, அந்நூல் யாக்கப் பட்ட பாடல் வகையினால் குறளென்று அறியப்பட்டு வருகின்றது.

இக்கால விஞ்ஞானிகள் வாழ்க்கை என்பது மரணத்துக்கு மாறான போராட்டம் என்று கூறுவதுபோலத் திருவள்ளுவர் அது ஏழு பிறப்புக் களுக்கும் மாறான போராட்டம் எனக் கூறியுள்ளார்.

திருவள்ளுவர் கொலையையும், ஊன் புசித்தலையும் கடிந்து கூறுவதால் அவர் தமது சமயத்தைச் சேர்ந்தவர் எனச் சைனர் கூறுகின்ற னர். இது அவர் கூறுவதற்கு தக்க நியாயமாகமாட்டாது. இன்றுபோலவே முற்காலத்தில் மக்களிற் பெரும்பாலார் தாவர உணவு கொள்வோராயிருந்த னர். குறளாசிரியர் சமயக்கொள்கை சம்பந்தப்படாமல் கொல்வதையும், ஊன் புசிப்பதைப் பற்றியுள்ள பொல்லாமையைத் தமது மனத்தில் தோன்றியவாறு பொது நோக்காகவே கூறுகின்றனர். இந்திரன், திருமால் கதைகளை நம்பாத சைனருக்குத் திருக்குறளில் வரும் அவர் சம்பந்தமான குறிப்புக்கள் ஏற்றனவாகா. திருவள்ளுவர் நல்லொழுக்கத்துக்கும் நியாயத் துக்கும் மாறுபட்டவற்றை ஏற்றுக்கொள்ளாத தத்துவ சாத்திரியாகக் காணப்படுகின்றார். அவர் மறு பிறப்பு விதி என்பவைகளையும் குறிப்பிடு கின்றார்.

திருக்குறள் தூய தமிழில் செய்யப்பட்டுள்ளது. அதில் முன்பின் 12,000 சொற்கள் வரையில் உண்டு. அவைகளில் சமக்கிருதச் சொற்கள் ஐம்பதுக்குமேல் இல்லை, ஐரோப்பிய பண்டிதர்கள் குறளைப்பற்றி கூறியுள்ள, புகழ் உரைகள் ஈண்டு கவனிக்கத்தக்கன. டாக்டர் பாத் (Dr. Bath) தனது “இந்திய சமயங்கள்”1 என்னும் நூலில் கூறியிருப்பது வருமாறு :

“தமிழிலே காணப்படும் மிகப் புகழ்ச்சிக்குரிய திருக்குறளில் மிக தூயவும் உயர்ந்தவும் சமயக் கருத்துக்கள் நிரம்பியுள்ளன.”

ஆரியல் என்னும் பிரான்சிய திருக்குறள் மொழிபெயர்ப்பாளர் கூறியிருப்பது வருமாறு:

“திருக்குறள் தமிழ் மொழியிலுள்ள நூல்களில் தலைமை யுடையது. அதன் ஆசிரியர் தனது சாதி சமயம் என்பவைகளை காட்டிக்கொள்ளாது எல்லாச் சாதியினருக்கும் எல்லாச் சமயத் தினருக்கும் எல்லா மக்கட் சமூகத்தினருக்கும் ஏற்றுக்கொள்ளும் பொதுவாகிய முறையில் நூல் செய்திருப்பதே மிக வியப்பளிப்பது. அவர் உயர்ந்த ஒழுக்கத்தையும் நியாயத்தையும் கடைப்பிடிக்கின்றார்; குடும்ப வாழ்க்கைக்கு இன்றியமை யாத உண்மை, அறம் என்னும் உயர்ந்த ஒழுக்க விதிகளைக் கூறுகின்றார். அவர், எண்ணங்களால் நிறைந்திருத்தல் போல்வே மொழிப் புலமையிலும் நிரம்பியவராவர்.”

திருவள்ளுவர் வேதங்களையோ மனு நூலையோ தழுவி யாதும் கூறவில்லை. மனச்சான்றுக்கு ஏற்றவைகளையே நேரில் கூறியுள்ளார். இவ்வகையான ஒப்புயல்வில்லாத ஒரு நூலை இரண்டாயிரம் ஆண்டு களின் முன் தோற்றுவித்த ஒரு சாதியார் கீழ் நிலையில் இருந்தார்கள் எனக் கூறுதல் அமையாது. வள்ளுவர் வெளியிட்ட நீதிகள் நீதியுள்ள நாட்டி லன்றிப் பரவ முடியாது. தமிழ் மக்களின் உயர்வுக்காக முயற்சிப்பவர் களுக்குக் குறள் மிகவும் வேண்டப்படுவதாகும். திருவள்ளுவர் வாழ்ந்த தமிழ்நாட்டு மக்களிடத்துத் தம் கருத்துக்களைப் புகுத்த விரும்புவோர் திருக்குறளை நன்கு பயின்றிருக்க வேண்டுவது அவசியம்.

“இலக்கணமாவது தொல்காப்பிய மொன்றுமே;
செய்யுளாவது திருவள்ளுவர் ஒன்றுமே,” - இலக்கணக் கொத்து.

திருவள்ளுவ மாலை
திருக்குறளைச் சிறப்பித்துப் பாடப்பட்ட ஐம்பத்து மூன்று பாடல்கள் திருவள்ளுவ மாலை என்னும் பெயருடன் வழங்கி வருகின்றன. இப்பாடல்கள் ஒவ்வொன்றும் சங்கப் புலவர் ஒவ்வொருவரால் செய்யப் பட்ட தென்னும் கதை வழங்குகின்றது. உண்மையில் இப்பாடல்கள் கி.பி. ஒன்பதாம் நூற்றாண்டிலோ அதற்குப் பின்போ யாரோ ஊர் பெயர் அறியப்படாத ஒருவரால் செய்யப்பட்டதென ஆராய்ச்சியாளர் கருது கின்றனர்.

“திருவள்ளுவமாலை செய்தது குறள் அரங்கேற்றிய காலத் தொன்றாவது, அதில் நாமகள் இறையனார் முதலியவர்கள் பாடியன வாகக் காணப்படும் செய்யுள்கள், மெய்மையாக அவர்களாற் பாடப்பட்டன வென்றாவது கொள்ளற்கிட மின்மையால், மேற்கூறிய மாமூலர் பாட்டென்பது வள்ளுவரை இழிகுலத்தாரென்ப தற்குத்தக்க ஆதார மாகாது. திருவள்ளுவமாலை செய்தது குறள் அரங்கேற்றிய காலத்தன்று என்பதற்குக் காரணம் யாது என்பீராயின், அசரீரியும் நாமகளும் பாட்டுப் பாடுவது அனுபவ விரோதமும் அசம்பாவிதமுமாதலுமேயாம். மற்றை யோர்களாற் பாடப்பட்டனவாகக் காணப்படும் பாட்டுகளுட் பெரும் பாலன மெய்யாக அவர்களாற் பாடப்பட்டனவல்ல. எங்ங்ன மெனின், ஒரு நூலுக்குப் பாயிரஞ் சொல்லவோ அன்றி அதனை எடுத்துப் புகழவோ புக்கார் அந்நூல் முழுவதையும் பற்றிப் பேசுவரேயன்றி அதன் ஒரு பாகத்தை மாத்திரம் பேசார். திருவள்ளுவமாலையிலோ அறத்துப்பாலைப்பற்றி,

“பாயிர நான்கில்லற மிருபான் பன்மூன்றே
தூய துறவறமொன் றூழாக - ஆய
அறத்துப்பால் நால்வகை யாராய்ந் துரைத்தார் நூலின்
திறத்துப்பால் வள்ளுவனார் தேர்ந்து.”

என்று எறிச்சலூர் மலாடனாலும், பொருட்பாலைப் பற்றி,

அரசிய லையைந் தமைச்சிய லீரைந்
துருவல் லரணிரண் டொன் றொண்கூழ் - இருவியல்
திண்படை நட்புப்பதினேழ் குடிபதின்மூன்
றெண்பொரு ளேழா மிவை

என்று போக்கியாரும், காமத்துப்பாலைப்பற்றி,

ஆண்பாலே ழாறிண்டு பெண்பா லடுத்தன்பு
பூண்பா லிருபாலோராறாக - மாண்பாய
காமத்தின் பக்கமொரு மூன்றாகக் கட்டுரைத்தார்
நாமத்தின் வள்ளுவனார் நன்கு

என்று மோசிகீரனாலும் கூறியவாக வருகின்றன. இம்மூன்று பாடல்களும் குறளிலுள்ள ஒவ்வோரியலின் தொகையையும் அதிகாரத்தின் தொகையை யும் கூறுகின்றனவன்றிக் குறளின் சிறப்பை அல்லது அதன் அருமை பெருமைகளை எடுத்துரைக்கவில்லை; அன்றிச் செய்யுளழகு வாய்ந்தன வாயுமில்லை. இவைகளை இயற்றுவதற்கு மூன்று சங்கப் புலவர்கள் வேண்டியதில்லை; காரிகை கற்றுக் கவிபாடும் ஒருவர் போதும். இங்ஙனமே இவை மூன்றும் குறளின் இயலும் அதிகாரமும் இத்தனை யென்று கணக்கிட விரும்பிய ஒருவராலேயே இயற்றப்பட்டனவாதல் வேண்டும்.

“திருவள்ளுவ மாலை குறள் அரங்கேற்றப்பட்ட காலத்துச் செய்யப் படவில்லை என்பதற்கு மற்றொரு நியாயமும் கூறுதும். அம்மாலையில் உக்கிரப் பெருவழுதியார் பாடினதாக வரும் செய்யுளில், ‘நான்மறையின் மெய்ப்பொருளை முப்பொருளா நான்முகத்தோன் தான் மறைத்து வள்ளுவனாய்த் தந்துரைத்த நூல்’ என்றும், ‘காவிரிப்பூம் பட்டினத்துக் காரிக்கண்ணனார் பெயர் கொண்ட செய்யுளில் ஐயாறு நூறு மதிகார மூன்றுமா, மெய்யாய வேதப்பொருள் விளங்கப்பொய்யாது, தந்தா னுலகுக்குத்தான் வள்ளுவனாகி, அந்தாமரைமே லயன்’ என்றும் வள்ளுவரைப் பிரமதேவரின் அவதாரமாகக் கூறவந்தது அவர் உயிரோ டிருந்த போதன்று. உயிரோடிருக்கும் போதே ஒருவரைக் கடவுளின் அவதாரமாகக் கொண்டாடுவது எங்கும் இல்லை. ஒருவர் இறந்த பின் பல வருடங்கள் சென்று காலம் நீடிக்க நீடிக்கத்தான் அவருடைய பெருமை வளர்ச்சியுற்றுத் தெய்வத்தன்மை யடையும். அப்போதுதான் அவள் கடவுளின் அவதாரமாகக் கருதப்படுவார். அங்ஙனமே வள்ளுவரின் அறிவின் பெருமையைக் கண்டு அவரை ஒரு கடவுளின் அவதாரமாகக் கொண்டாட வந்தது அவர் குறளியற்றிப் பல வருடங்கள் சென்ற பின்பேயாம். அப்படிச் சிறிது காலஞ்சென்று அவர் வள்ளுவர் பிரமதேவ னுடைய அவதார மென்று கொள்கை வேரூன்றியதன் பின்னரே இந்தப் பாட்டுக்கள் பாடப்பட்டிருத்தல் வேண்டும். இங்ஙனம் இப்பாடல்கள் பாடப்பட்டது குறள் இயற்றிய வெகுகாலத்துக்குப் பின்பானால், அவற்றை அடக்கியுள்ள திருவள்ளுவமாலை குறளியற்றப்பட்ட காலத்து இயற்றப் பட்டதாகாது.

“இனி இறையனார் களவியலுரையில் கடைச்சங்கப் புலவர் எண்மர் பெயர்கள் கூறப்பட்டிருக்கின்றன. இவ்வெண்மருள் திருவள்ளுவர் மாலையில் மூவர் பெயர் மாத்திரம் காணப்படு கின்றன; ஐவர் பெயரில்லை. அன்றியும் சிலப்பதிகாரத்தில் மகா மகோபாத்தியாயர் சாமினாத ஐயரவர்களால் எடுத்துக்காட்டப்பட்ட பழைய அகவலொன்று கடைச்சங்கப் புலவரில் இருபத் தெழுவர் பெயர் கூறுகின்றது. அவற்றில் பதினேழு பெயர்கள் திருவள்ளுவ மாலையில் இல்லை. இதனால் திருவள்ளுவ மாலை பாடினோர் கடைச்சங்கப் புலவர்கள் என்று சொல்வதற்கிட மின்றாகின்றது.

மேற்கூறியவற்றால் திருவள்ளுவமாலை கடைச்சங்க காலத்து நூலன்றென்பதும் அதிலுள்ள பாட்டொன்றேனும் அங்கே கூறப்பட்ட புலவராலேயே இயற்றப்பட்ட தென்பதற்குத் தக்க ஆதாரம் இல்லை என்பதும் நன்குபோதரும். ஆயின் திருவள்ளுவ மாலை எக்காலத்து யாரால் இயற்றப்பட்டதெனின், காலந்தோறும் திருக்குறளைப்பற்றிப் பாட்டுக்கள் புலவர் பலராலியற்றப்பட்டனவாக, பிற்காலத்து வந்த புலவரொருவர் அவற்றை யெல்லாம் அன்றேல், அவற்றுட் சிலவற்றை மாத்திரம் ஒருங்கு சேர்த்து ஒழுங்குபடுத்தி ஒரு நூலாக்கியிருத்தல்வேண்டும். அவர் தாமும் சில பாட்டுக்கள் பாடிச் சேர்த்திருக்கலாம். அல்லது நூல் முழுவதையும் புலவர் ஒருவரே செய்து மிருக்கலாம். வள்ளுவ மாலையில் வரும் பாட்டுக்கள் ஏறக்குறைய ஒரே விதமான நேரிசை வெண்பாக்களாக விருத்தலாலும் அசரீரி சொன்னதாக வரும்பாட்டு அசரீரியே நேரே சொன்னதாயில்லாமல்,

திருத்தகு தெய்வத் திருவள் ளுவரோ
டுருத்தகு நற்பலகை யொக்க - விருக்க
வுருத்திர சன்ம ரெனவுரைத்து வானி
லொருக்கவோ வென்றதோர் சொல்.

என அசரீரி சொன்னதாக மற்றொருவரால் பாடப்பட்டிருத்தலும் இந்தக் கொள்கைக்குத் தகுந்த துணையாகும்.

“இன்னும் இந்தப் பாட்டு மதுரையில் தெய்வத்தன்மை பொருந்திய சங்கப்பலகை ஒன்றிருந்த தென்பத்தைக் குறித்தலினாலும், அந்தப் பலகையில் திருவள்ளுவரோடொக்க விருத்தற்கு உருத்திர சன்மரே ஏற்றவ ரென்பதனால் குறளரங்கேற்றிய காலத்தில் சங்கப்புலவர் நாற்பத் தெண்மரும் திருவள்ளுவரோடொக்க விருக்கத் தகுதியற்றவராய்ப் பொற்றாமரை வாவியுள் வீழ்ந்து மூழ்கின் ரென்னுங் கருத்தைத் தோற்று மிடமாயிருத்தலினாலும் இது குறள் தோன்றி வெகு காலத்துக்குப்பின் இயற்றப்பட்டிருக்க வேண்டுமென்பது தேற்றம். சங்கப் பலகையிலேற்றிய இக்கதை கட்டுக்கதை. இதுபோன்றதொரு கதை சடகோபரியற்றிய திருவாய் மொழியைப் பற்றியும் வழங்குகின்றது.”1

திருவள்ளுவ மாலையைக் குறித்துத் தமிழ் ஆராய்ச்சி என்னும் நூலில் எம். ஸ்ரீனிவாச ஐயங்கார் எம். ஏ. அவர்கள் கூறியிருப்பது பின்வருமாறு :

“திருவள்ளுவரைச் சிறப்பித்துக் கூறும் திருவள்ளுவமாலைப் பாடல்கள் கற்பனைக் கதைகள் மலிந்தனவாகக் காணப்படுகின்றன. இப்பாடல்கள் கி.பி.9ஆம் நூற்றாண்டில் விளங்கிய புலவர் ஒருவரால் வள்ளுவரின் புகழைப் பரப்பும் நோக்கமாக செய்யப்பட்டனவாகலாம்”

தமிழ்ப்புலவர் சோமசுந்தர பாரதியாராவர்களும் வள்ளுவ மாலை பிற்காலத்து எவராலோ ஆக்கப்பட்ட தென்பதை நன்கு விளக்கி அண்ணாமலைப் பல்கலைக்கழக வெளியீடு ஒன்றில் தீட்டியுள்ளார். இன்றைய ஆராய்ச்சி அறிஞர்களின் முடிவு திருவள்ளுவ மாலை பிற்காலத்துப் பாடல்கள் என்பதும் அவை சங்ககாலப் புலவர்களால் பாடப்படாதன வென்பதுமேயாகும்.

கி.பி.10ஆம் நூற்றாண்டில் விளங்கிய கல்லாடர். “வள்ளுவன் றனக்கு வளர்கவிப் புலவர்முன் முதற்-கவி பாடிய முக்கப்பெருமான்” எனக் கல்லாடத்துட் கூறியிருத்தல் கொண்டு திருவள்ளுவமாலைப் பாடல்கள் முழுமையுமோ, பகுதியோ அவர் காலத்து இருந்தன வென்பதை நாம் உய்த்தறிதல் கூடும். திருவள்ளுவமாலைப் பாடல்களைப் பழைய உரையாசிரியர்கள் எவரேனும் எடுத்தாளாமை கருத்திற் பதிக்கத்தக்கது. பழைய உரையாசிரியர்கள் கி.பி.12ஆம் நூற்றாண்டு முதல் கி.பி. 14ஆம் நூற்றாண்டு வரை விளங்கியவராவர்.
கி.பி. 13ஆம் நுற்றாண்டில் விளங்கிய உமாபச் சிவாசாரியர் தாமியற்றிய நெஞ்சுவிடு தூதில்,

“………………………………………. முன்னந்
தலைப்பட்டார் தீரத் துறந்தார் மயங்கி
வலைப்பட்டார் மற்றையவ ரென்று - நிலைத்தமிழில்
றெய்வப் புலமைத் திருவள்ளுவ ருரைத்த
மெய் வைத்த சொல்லை”

எனக் கூறுமாற்றால் திருக்குறள் தமிழ்ப் புலவர்களால் பொன்னே எனப் போற்றிப் பயிலப்பட்டு வந்ததென நன்கு விளங்குகின்றது.

பரிமேலழகர்
திருக்குறளுக்குப் பழைய உரையாசிரியர் பதின்மர் உரை செய்திருக் கின்றனர். அவர்களில் தருமர், மணக்குடவர், தாமத்தர், நச்சர், பரிதி, பரிமேலழகர், திருமலையர், மல்லர், கவிப்பெருமாள், காளிங்கர் என்போர் ஆவர்1. இவ்வுரைகளில் இன்று வெளிவந்தவை மணக்குடவ ருரையும் பரிமேலழகர் உரையுமேயாகும். பரிமேலழகர் உரை மிகச் சிறப்புடையதாக யாவராலும் கொண்டாடப்படுகின்றது. பரிமேலழகர் திருக்குறளுக்கு விரித்த உரை குறித்து வழங்கும் பழைய செய்யுட்கள் சில அவர் திறமையைப் புலப்படுத்துவன.

“திருத்தகுசீர்த் தெய்வத் திருவள்ளுவர்தங்
கருத்தமைதி தானே கருதி - விரித்துரைத்தான்
பன்னு தமிழ்சேர் பரிமே லழகனினும்
மன்னு முயர்நாமன் வந்து”

“பாலெல்லாம் நல்லாவின் பாலாமோ பாரிலுள்ள
நூலெல்லாம் வள்ளுவர்செய் நூலாமோ - நூலிற்
பரித்தவுரை யெல்லாம் பரிமே லழகன்
தெரித்தவுரை யாமோ தெளி.”

“தெம்வப் புலமைத் திருவள் ளுவர்குறளில்
உய்விக்கு நூலெல்லா முள்ளதெனச் - செய்வித்தான்
தத்துவமெல் லாமுடம்பிற் றந்துணர்வார் போலுலக
மொத்தபரி மேலழக னோர்ந்து”

“திருந்திய தமிழிற் றெய்வப் புலமை
அருந்திறல் வள்ளுவ னாய்ந்துதன் வாக்கால்
அறம்பொரு ளின்பம் வீடென நான்கின்
திறந்தெரிந் துரைத்த செவ்வி முப்பாலுக்கு
ஒருரை யன்றி யொன்பது சென்றும்
ஐயுற வாகக் கையுறு காலை
வள்ளுவன் மீளவும் வந்துதிக் துலகோர்க்கு
உள்ளிய பொருளை யுரைத்தன னென்ன
……………………………………………………………….
உய்த்துணர் வுடைய வோர் உண்மையாளன்
பரிமே லழக னெனப் பெயர் படைத்துத்
தரைமே லுதித்த தலைமை யோனே”

பரிமேலழகரைப்பற்றிய வரலாறு யாதும் நன்றாகப் புலப்பட வில்லை. வள்ளுவர் வரலாற்றை ஒப்பவே இவருடைய வரலாறும் கற்பனைக் கதைகள் பலவற்றோடு கலந்து சிறிதளவில் அறிய கிடைக்கின் றது. தமிழர் புராதன கலைஞனின் பதிப்பாசிரியரா யிருந்தவரும் வரலாற்று ஆராய்ச்சித் துறையிற் கைவந்தவராய் விளங்கியவருமாகிய பண்டிதர் சவரிராயனவர்கள் பரிமேழலகர் வரலாறு சம்பந்தமாகக் கூறியுள்ள குறிப்பு வருமாறு:

“இன்று பரிமேலழகர் பிராமணக் குலத்தவராகவும் காஞ்சீ புரத்தில் வாழ்ந்தவராகவும் கருதப்படுகின்றார். இதற்கு ஆதாரம் “திருக்காஞ்சி பரிமேலழகன் - வள்ளுவர்க்கு வழி காட்டினார் தொண்டை மண்டலமே” என வரும் தொண்டை மண்டல சதகமாகும். தொண்டை மண்டல சதகம் சரித்திர சம்பந்தமான ஆதாரமாகக் கொள்ளத்தக்க நூலன்று. கன்ன பரம்பரை வரலாற்றின்படி இவர் கடையம் என்றும் இடத்தில் பிறந்து புங்கவர்நத்தத்தில் வாழ்ந்தவர். இவ்விரண்டு கிராமங்களும் திருநெல்வேலி மாவட்டத் தில் உள்ளன. வெலிகண்ட நாடார் என்னும் செல்வன் ஒருவன் இவரை ஆதரித்தான். பரிமேலழகரும் அவரை ஆதரித்தவனின் குலத்தவரே. இவர் நாடார் குழுவுக்குக் குருக்களாயுள்ள கூட்டத்தைச் சேர்ந்தவர் இவர் வாழ்ந்த வீடு இன்று அக்கிராமத்தின் தெற்கு மூலையில் உள்ளது. மாணிக்க வாசகர் பொருட்டுச் சிவன் குதிரை மேல் வந்தார் என்னும் புராண ஐதீகம்பற்றிச் சிவனுக்கு வழங்கும் பெயர் இவருக்கு இடப்பட்டது. பரிமேலழகரின் சமயம் சைவம். இவர் கி.பி.15ஆம் நூற்றாண்டில் வாழ்ந்தார். இவர் நாச்சினார்க்கினியர் காலத்துக்குப்பின் தோன்றியவரெனக் கருதவேண்டி யிருக்கின்றது.

“பரிமேலழகருக்குக் குமார சுவாமிக் குருக்கள் என்னும் குமாரன் ஒருவர் இருந்தார். இவர் ஆதி இராமாயணம் என்னும் நூலைப் பாடினார். அந்நூல் ஏட்டுச்சுவடி வடிவில் இன்றும் வெளி கண்ட னின் சந்ததியாரால் எழுதிய ஆசிரியர் மிக முதிர்ந்தவரும், பரிமேலழகரின் சந்ததியிளவரெனப் படுவருமாகிய ஒரு கிழவியிடம் இந்த செய்திகளைக் கேட்டு அறிந்துள் ளார்.

அவள் பதினைந்து ஆண்டுகளின் முன் எட்டியாபுரத்துக்கும் புங்கவர்நத்தத்துக்கும் அண்மையிலுள்ள இரால் என்னும் கிராமத்தில் வாழ்ந்தாள். அவளுக்கு அப்பொழுது 90 வயது; அவளுக்குக் கண்பார்வை மறைந்து விட்டாலும் அவள் மறதி இல்லாதவளாயிருந்தாள். அவள் குருக்கள் குடும்பத்தைச் சேர்ந்தவளும் வயது முதிர்ந்தவளுமாயிருந்தமை யால் மக்கள் அவளுக்கு அதிக மரியாதை காட்டி வந்தார்கள். அவளே பரிமேலழகர் கால் வழியில் கடைசியாக வாழ்ந்தவள். இக்குருக்கள் குடும்பத்தினர் இரால், கடையம், பதுக்கப்பற்று முதலிய விடங்களிற் காணப்படுகின்றனர். இவர்களில் ஆண்கள் ஐயா அல்லது ஐயர் என அழைக்கப்படுவர். பரிமேலழகரைச் சார்ந்த கூட்டத்தினர் ஐயர் எனப் பட்டமை யால் இவரைப் பிராமணராகப் பிற்காலத்தவர் கருதுவா ராயினர்.”1

இன்று பரிமேலழகரைப் பற்றி வழங்கும் கதை இவர் உலகளந்த பெருமாள் கோயில் அர்ச்சகராயிருந்த சைனவர் என்பதே. இவர் வெண்கலக் குதிரையில் இருந்து பாண்டிய அரசனுக்கு முன்னால் திருக்குறள் உரையை அரங்கேற்றினாரென்றும் அதனால் அவருக்குப் பரிமேலழகர் என்னும் பெயருண்டான தென்றும் ஒரு கதை வழங்குகின்றது. இது நம்பத்தக்க தன்று. பரிமேலழகர் சங்க நூல்களுள் ஒன்றாகிய பரிபாடலுக்கு உரை செய்துள்ளார். திருமுருகாற்றுப்படை உரை ஒன்றும் இவர் பெயரால் வழங்குகின்றது.

முப்பாலாக வள்ளுவர் நூல் செய்தற்குரிய காரணம்
திருக்குறள் அறம், பொருள், இன்பம், வீடு என்றும் நாற்பொருள் களைக் கூறாது முப்பொருள்களையே கூறியுள்ளது. இதற்குக் காரணம் “வீடென்பது சிந்தையும் மொழியுஞ் செல்லா நிலைமைத்தாதலின் துறவறமாகிய காரண வகையாற் கூறப்படுவ தல்லது இலக்கண வகையாற் கூறப்படாமையின் நூல்களாற் கூறப்படுவன ஏனைமுன்றுமேயாம்,” எனப் பரிமேலழகர் கூறியுள்ளார். “அகத்தியனாரும் தொல்காப்பியனாரும் வீடுபேற்றிற்கு நிமித்தங் கூறுதலின்றி வீட்டின் தன்மை தமிழாற் கூறாரென் றுணர்க. இஃது, அந்நிலை மருங்கி னறமுதலாகிய - மும்முதற் பொருட்குமுரிய வென்ப என்பதனால் உணர்க. இக்கருத்தாலே அச்செயலை ஒரு முப்பாலாகக் கூறி மெய்யுணர்த்தலான் வீடுபேற்றிற்கு நிமித்தங் கூறினார்” என நச்சினார்க்கினியர் கூறியுள்ளார். குறள் முப்பாலாகச் சொல்லப்படுவதற்கு நச்சினார்க்கினியர் கூறியுள்ள காரணமே ஏற்றதாகும். பழந்தமிழர் சமய சம்பந்தமான உண்மைகளை குருமாணாக்க முறையில் சொல்ல வந்தவர்களேயன்றி அக்கருத்துக்களை நூலாக செய்யவில்லை. உபநிடதம் என்பதற்கு இரகசியம் அல்லது கிட்ட இருந்து கேட்கப்படுவது என்பது பொருள். வட மொழியில் சமய நூல்கள் எழுதப்படத்தொடங்கிய பிற்காலத்திலேயே தமிழரும் இரகசியமாக இருந்து வந்த தமது சமய உண்மைகளை நூல் வடிவிற் செய்யலாயினர். இன்னும் ‘உபதேசம்’ என வழங்கும் சமய சம்பிரதாயம் பழைய குழு மாணாக்க முறையில் சமய உண்மைகளை அறிவதாகிய வழக்கின் நிழலேயாகும்.

பரிமேலழகர் ஒழுக்க மென்பதை வருணாச்சிம தருமம் எனக் கூறியுள்ளார். திருக்குறள், அறத்தைப் பொது நோக்காகக் கூறிற்றேயன்றி மக்களின் ஏற்றத்தாழ்வுபற்றி அறங்களை மாறுபடுத்தவில்லை. இக் கருத்தினைப் பேராசிரியர் சுந்தரம்பிள்ளை அவர்கள்,

“வள்ளுவர் செய்திருக்குறளைவழுவற நன்குணர்தே
உள்ளுவரோ மனுவாதி ஒழுகுலத்துக் கொருநீதி”

என நன்கு கூறி எடுத்து விளக்கியுள்ளார், காண்க.

திருக்குறள் வடமொழி நூல்களைத் தழுவி செய்யப்பட்ட தென்னும் மயக்கம்
சாணக்கியரின் அர்த்த சாத்திரம், காமந்தகம், பகவத்கீதை, மனுநூல், வாத்ஸ்யாயனம் முதலிய வடமொழி நூற்களின் கருத்துக்களோடு திருக்குறளின் சிற்சில பகுதிகள் ஒத்திருத்தல் கொண்டு திருவள்ளுவர் வடமொழி நூல்களைப் பின்பற்றியோ, தழுவியோ திருக்குறளைக் செய்தாரென ஒரு சாரர் கூறுவர். அர்த்தத சாத்திரம், காமந்தகம் முதலிய நூல்களைச் செய்த சாணக்கியர் காஞ்சிபுரத்தினின்றும், சென்ற தமிழ ராவர். சாசனங்களில் இவர் தமிழ் சாணக்கிய எனக் குறிக்கப்பட்டுள்ளார். இலங்கைப் புத்த நூலாகிய மாவம்சம் சாணக்கியரை மலையாளி எனக்கூறும். சாணக்கியர் தமிழ் நாட்டில் அறிவுடை மக்களிடையே வழங்கிய அரிய கருத்துக்களை வடமொழியில் நூலாகச்செய்து புகழ் அடைந்தார். சாணக்கியர் நூல் செய்வதற்கு ஆதாரமாகச் செவி வழங்கி லிருந்து கிடைத்தவை போன்றவைகளை எல்லைத் திரட்டித் தமது கூறிய அறிவாற்றல் கொண்டு திருவள்ளுவரால் அமைக்கப்பட்டதே திருக்குறள். உண்மைகள் பெரும்பாலும் எல்லா மக்களுக்கும் பொதுவாகவே காணப் படும். கிறித்தவ பாதிரிமார் திருக்குறள் கிறித்துவமறைக் கருத்துக்களைப் பின்பற்றிச் செய்யப்பட்டது எனக் கூறினர். திருவள்ளுவர் தாம் கூறும் உண்மைகளை வடமொழி நூல்களிலோ, கிறித்துவ நூல்களிலோ இருந்து எடுத்திருந்தால் அச்செயலை ஒருபோதும் கூறத்தவறி யிருக்கமாட்டார்; தவறின் அது அவர் ஒழுக்கத்துக்குத் தவறாகும்.

பரிமேலழகர் காலத்தில் ஸ்மிருதி வழக்குகளே உலகநீதிக் குரியன வென்றும், வடமொழியிலேயே எல்லா அறிவுக்குரிய நூல்களும் உள்ளன என்றும், அவைகளைப் பின்பற்றியே பிறநூல்கள் செய்யப்படுகின்றன, செய்யப்பட்டன வென்றும் கருத்துக்கள் பரவியிருந்தமையாலும் அக்காலத்தில் பரலாற்று ஆராய்ச்சி உண்டாயிருக்கவில்லை யாதலானும் உரையாசிரியர்கள் சிற்சில இடங்களில் பிழைபட்டதுமுண்டு. கோவிற் புராணங்கள் மொழி பெயர்த்துத் தமது நூலைச் செய்வதாக கூறியிருத்தல் கவனித்தற்குரியது.

ஞான வெட்டியான்
திருவள்ளுவரால் செய்யப்பட்ட இன்னொரு ஞானவெட்டி யான் என்று சொல்லப்படுகின்றது. ஞானவெட்டியான் என்னும் நூலின் நடை, பொருள் ஆகியவைகளைக் கொண்டு அது சமீப காலத்தில் எவராலோ செய்யப்பட்டதென நன்கு விளக்கும்.

“அகமகிழு மம்பிகைப் பெண்ண ருளினாலே
யவனிதனில் ஞானவெட்டி யருள யானும்
நிகழ்த்திரு வள்ளுவனய னாருரைத்த வேத
நிரஞ்சளமா நிலவு பொழிரவி காப்பாமே”

எனவரும் ஞானவெட்டிக் காப்புச் செய்யுளினால் ஞானவெட்டி யான் செய்தவர் திருவள்ளுவரல்லர் என்பது தெளிவாகின்றது. ஞானவெட்டியான் என்பதற்கு ஞானவழி என்று பொருள்.

பாயிரம்
திருக்குறளில் கடவுள் வாழ்த்து, வான் சிறப்பு, நீத்தார் பெருமை, அறன் வலியுறுத்தல் என்னும் நான்கு அதிகாரங்களும் பாயிரம் என வழங்குகின்றன. சங்ககால நூல்களுக்குப் பாயிரம் செய்யும் வழக்குக் காணப்படவில்லை. பாயிரம் செய்வதற்கு விதி தொல்காப்பியத்திலும் காணப்படவில்லை. இறையனார் அகப் பொருள், தொல்காப்பியம் முதலிய நூல்களுக்கும் சங்கத்தொகை நூல்களுக்கும் பாயிரமில்லை. சங்கத்தொகை நூல்களுக்குப் பாயிரம் எனப்படும் கடவுள் பெருந்தேவனார் என்னம் புலவரால் பாடப்பட்டது. தொல்காப்பியச் சிறப்புப் பாயிரமென வழங்கும் “வட வேங்கடம் தென் குமரி - அயிரை” எனத் தொடங்கும் பாடல் பிறகாலத் தேவராலோ செய்யப்பட்டதெனக் கொள்ளக் கிடக் கின்றது. நூல்களுக்குப் பாயிரம் இன்றியமையாதது என்னும் கருத்து முதன் முதல் இறையனார் களவியலுரையிற் காணப்படுகின்றது. இவ்வுரை கி.பி. ஏழு அல்லது எட்டாம் நூற்றாண்டளவில் எழுதப்பட்டது. சிலப்பதிகாரம், மணிமேகலை, சிந்தாமணி முதலிய நூல் களின் பாயிரம் நூலிற் கூறப்பட்ட பொருள்களை அல்லது பொருள் தலைப்புக்களையே சுருங்கக்கூறும் இக்கால நூல்களின் ‘உள் ளுறை’ போன்றது. வடமொழி இராமயணத்தின் பாயிரமும் இம் முறையிலேயே அமைந்துள்ளது. தொல்காப்பியச் சிறப்புப் பாயிரத்துக்கும் மணிமேகலை, சிலப்பதிகாரம் மணிமேகலை முதலிய நூல்களுக்குப் பின் தொல்காப்பியப் பாயிரம், தோன்றியதெனக் கருதவும் இடனாகின்றது. திருக்குறட் பாயிரம் எனப்படுவது, தொல்காப்பியம் மணிமேகலை, சிலப்பதிகாரப் பாயிரங்கள் போலல்லாது வேறு வகையில் அமைந்துள்ளது. வள்ளுவனாரே முதல் நாலு அதிகாரங்களுக்குப் பாயிரம் எனப் பெயரிட்டார் என்பது ஐயத்துக்கிடமானது. நூல்களுக்குப் பாயிரம் இன்றியமையாத தென்னும் கருத்து வலி எய்திய காலத்தில், பிற்காலத்தா ரெவரோ அவ்வதிகாரங்களுக்குப் பாயிரம் எனப் பெயரிட்டார் என்று தெரிகின்றது. வள்ளுவர் அற நூலாகிய குறளைப் பில்வதால் எய்தும் பயன் “எண்குணத்தான் தாளை வணங்கல்” என்னும் கருத்தை முதற் பத்துக் குறளாலும் கூறிப் போந்தார் என நாம் கருதலாம். முதல் நான்கு அதிகாரத்தைக் குறித்துப் பலர் பலவாறு கருத்துக் கொண்டுள்ளார்கள். அவை திருவள்ளுவராற் செய்யப்பட்டனவல்ல எனக் கூறும் ஒரு சாரருமுளர்.

------------------------------------------------------------------------

ஆண்டுகளோடு பெண்கள் சமமானவர்கள்; ஆடவர் செய்யும் எல்லாத் தொழில் துறைகளிலும் பெண்கள் கலந்துகொள்ள உரிமை உண்டு; தனது மனைவியை விரும்பாத கணவனுக்கு அவளை நீக்கி விட்டு வேறு மணஞ் செய்துகொள்ளும் உரிமை யிருப்பது போல அவளுக்கும் விரும்பாத கணவனை நீக்கிவிட்டு வேறு கணவனை மணக்கும் உரிமை யுண்டு என்பன போன்ற கருத்துக்கள் விரைவில் பரவி வரும் இக்காலத்தில்,

“தெய்வக் தொழாஅள் கொழுநற் றொழுதெழுவாள்
பெய்யெனப் பெய்யு மழை”

என்னும் திருவள்ளுவர் குறள் எவ்வளவில் ஏற்றுக் கொள்ளுமோ அறிகிலேம்.

“வாழிமறையா னினங்கள் வாழிமறையாக மங்கள்
வாழிமனுநீதி மன்னர் மன்பதைகள் வாழியரோ
தெள்ளுகுறட் செந்தேன் செவிகுளிரப் பெய்தமுகில்
வள்ளுவர் பாத மலர்”



திருக்குறள்


முன்னுரை
திருக்குறள் இற்றைக்கு ஆயிரத்து எண்ணூறு ஆண்டுகளுக்கு முன் செய்யப்பட்டதோர் சிறந்த செந்தமிழ் நூல். இதற்கு முன்னோ பின்னோ எழுந்த நூல்களுள் இதற்கு ஒப்பனவோ மிக்கனவோ எவையேனும் இல்லை. இணையற்ற இந் நூலின் மாண்பினை அறிந்த முற்காலத்தவர் இதன் சொற்றொடர்கள் பலவற்றைத் தத்தம் நூல்களில் எடுத்தாண்டு பொன்னே போற் போற்றி வந்துள்ளார்கள். இந் நூற்குத் தருமர், மணக்குடவர், தாமத்தர், நச்சர், பரிமேலழகர், பருதி, திருமலையர், மல்லர், கவிபெருமாள், காளிங்கர் எனப் பதின்மர் உரை விரித்துள்ளார்கள். பரிமேலழகர் உரை ஒன்றுமே நூல் முழுமைக்கும் கிடைத்துள்ளது. மணக்குடவர், காளிங்கர், பருதி ஆகியவர்களின் உரைகளில் சிற்சில பகுதிகள் மாத்திரம் வெளிவந்துள்ளன. உரைகளுள் பரிமேலழகர் உரையே பிற்பட்ட தெனவும், பழைய உரைகளை வைத்துக்கொண்டே ஓரோர் இடத்துச் சில வேறுபாடுடன் பரிமேலழகர் உரை விரித்தார் எனவும் தெரிகின்றது. மனு முதலிய வடமொழி நூல்களைப் பின்பற்றித் திருக்குறள் செய்யப்பட்டதெனப் பரிமேலழகர் கருதி, திருக்குறள் ஆசிரியர் கருத்துக்கு மாறாகப் பற்பல விடங்களில் பொருள் கொண்டுள்ளார் என்பது தமிழ்நாட்டு மேல்நாட்டு அறிஞர் கொண்டுள்ள கருத்தாகும். பரிமேலழகர் உரை பொது மக்களால் படித்து விளங்குதற் கருமையுடையதாக இருக்கின்றது. இக் குறைபாட்டை அறிந்த பிற்காலத்து அறிஞர் பலர் திருக்குறளுக்கு உரை விரித்துள்ளார்கள். அவர்களும் பரிமேலழகரையே அடி யொற்றித் தமது உரையை எழுதியுள்ளார்கள். இதுகாறும் வெளிவந்துள்ள திருக்குறள் உரைகளில் பலவற்றை நோக்கியும் அறிஞர் ஒவ்வாதனவெனக் கொள்ளும் கருத்துக்கள் பலவற்றை நீக்கியும் இவ்வுரையை மிகத் தெள்ளிய நடையில் செய்துள்ளோம்.

சென்னை
1.4.1949
ந.சி. கந்தையா

திருவள்ளுவர்
திருக்குறள் என்னும் சிறந்த நூலைச் செய்த ஆசிரியரின் பெயர் திருவள்ளுவர் என வழங்குகின்றது. இவரது இயற்பெயர், பிறப்பு, வளர்ப்பு, பிறந்த இடம் முதலியவற்றை அறிந்துகொள்ள முடிய வில்லை. வள்ளுவன் என்பது அரசன் கட்டளைகளை மக்கட்கு வெளியிடுகின்ற கருமத் தலைவனுக்குள்ள உத்தியோகப் பெயர். பழங்காலம் முதல் இவர் உத்தி யோகப் பெயரினாலேயே அறியப்படுகின்றார். பிற்காலத்தில் வள்ளுவர் என்னும் பெயர் பறைக்குலத்தினரின் ஒரு பிரிவினரைக் குறிக்கவும் வழங்குவதாயிற்று. அதனால் இவர் பறைக்குலத்தைச் சேர்ந்தவர் எனக் கற்பனை செய்து இவர் பிறப்பைப்பற்றி ஒவ்வாத பல கட்டுக்கதைகளைச் சிலர் எழுதி வைப்பாராயினர்.

இவர் இற்றைக்கு இரண்டாயிரம் ஆண்டுகளுக்கு முன் வாழ்ந்தார் என்று துணிதற்கேற்ற பல சான்றுகளுள்ளன. கி.பி. 200 வரையில் எழுதப் பட்ட மணிமேகலை, சிலப்பதிகாரம் என்னும் தமிழ்ப்பெரு நூல்களில் திருவள்ளுவரைப் பற்றியே குறிப்புக்கள் காணப்படுகின்றன. சங்க இலக்கியங்களில் திருக்குறள் சொற் றொடர்கள் ஆளப்பட்டுள்ளன. திருவள்ளுவர் ஆண்டு என்பது கிறித்துவ ஆண்டுக்கு முப்பது ஆண்டு களுக்கு முன் என்று இன்று சிலர் கொண்டு வருகின்றனர்.
ந.சி. கந்தையா



அறத்துப்பால்


1. வாழ்த்தியல்

ஸ*பாயிரம்]
1. கடவுள் வாழ்த்து
(திருக்குறள் தமிழ்மக்கள் உறுதியெனக்கொண்ட அறம், பொருள், இன்பம், வீடு என்னும் நாற்பொருள்களையும் திறம்படக் கூறும் செந்தமிழ் நூலாகும். இதன்கண் வீட்டு நெறி வெளிப்படை யாகக் கூறப்படாவிடினும் நீத்தார் பெருமை, துறவு, மெய்யுணர்தல் போன்ற அதிகாரங்களால் அது உய்த்தறிய வைக்கப்பட்டுள்ளது. கடவுள் வாழ்த்து, வான் சிறப்பு, நீத்தார் பெருமை, அறன் வலியுறுத்தல் என்னும் நான்கு அதிகாரங்களும் இந் நூலின் வாழ்த்தியலாக அமைந்துள்ளன.)

1.  அகர முதல எழுத்தெல்லாம் ஆதி
    பகவன் முதற்றே உலகு.

(பத உரை) எழுத்து எல்லாம் - எழுத்துக்களெல்லாம்; அகரம் முதல - அகரத்தை முதலாக உடையன; (அதுபோல) உலகு- உலகமானது; ஆதிபகவன் முதற்று-கடவுளாகிய முதல்வனை உடையது.

உலகம் என்பது உயிர்களை உணர்த்தும். ஏகாரம்-தேற்றம்.
(கருத்துரை) எழுத்துக்கள் எல்லாம் அகரத்தை முதலாக உடையன போல் உயிர்கள் எல்லாம் கடவுளை முதலாக உடையன. (1)

2.  கற்றதனா லாய பயனென்கொல் வாலறிவன்
    நற்றாள் தொழாஅ ரெனின்.

(ப-உ) வால் அறிவன் - மெய்யறிவையுடைய கடவுளது; நல் தாள் தொழா அர் எனின் - நல்ல பாதங்களை வணங்காவிட்டால்; கற்றதனால் ஆய பயன் என் - (நூல்களைக் கற்றவர்க்கு) அக்கல்வியால் உண்டாகிய நன்மை யாது? கொல் - அசை நிலை.

(க-உ) கடவுளின் பாதங்களைத் தொழாதவருக்குக் கற்ற கல்வியினால் பயனில்லை. (2)

3.  மலர்மிசை யேகினான் மாணடி சேர்ந்தார்
    நிலமிசை நீடு வாழ்வார்.

(ப-உ) மலர்மிசை ஏகினான் - (அன்பரது நெஞ்சமாகிய) தாமரை மலரில் சென்றிருக்கின்ற கடவுளது; மாண் அடி சேர்ந்தார் - பெருமை பொருந்திய பாதங்களை (இடைவிடாது) நினைப்பவர்; மிசைநிலம் நீடு வாழ்வார் - (எல்லா உலகங்களுக்கும் மேலாகிய) முத்தி உலகத்தில் அழிவில்லாமல் வாழ்வார்.

(க-உ) கடவுளை எப்பொழுதும் நினைப்பவர் முத்தி உலகில் எப்பொழுதும் வாழ்வர். (3)

4.  வேண்டுதல்வேண் டாமை யிலானடி சேர்ந்தார்க்
    கியாண்டு மிடும்பை யில.

(ப-உ) வேண்டுதல் வேண்டாமை இலான் - விருப்பும் வெறுப்பும் இல்லாத கடவுளது; அடிசேர்ந்தார்க்கு - பாதங்களை இடைவிடாது நினைப்பவருக்கு; யாண்டும் இடும்பை இல - எக்காலத்தும் துன்பங்கள் உண்டாகமாட்டா.

(க-உ) விருப்பு வெறுப்பற்றவராகிய கடவுளை நினைப்பவருக்கு ஒருபோதும் கவலை உண்டாகாது. (4)

5.  இருள்சேர் இருவினையுஞ் சேரா இறைவன்
    பொருள்சேர் புகழ்புரிந்தார் மாட்டு.
    (ப-உ) இறைவன் - கடவுளது; பொருள்சேர் - உண்மை சேர்ந்த; புகழ் - கீர்த்தியை; புரிந்தார் மாட்டு - (இடைவிடாது) சொல்கின்றவர்களிடத்து; இருள்சேர் - அறியாமையால் வருகின்ற; இருவினையும் சேரா - (நல்வினை தீவினை என்னும்) இரண்டு வினைகளாலுண்டாகும் சுக துக்கங்கள் வந்தடையா.

(க-உ) கடவுளை இடைவிடாது துதிப்பவர்களைச் சுக துக்கங்கள் அடையமாட்டா. (5)

6.  பொறிவாயில் ஐந்தவித்தான் பொய்தீ ரொழுக்க
    நெறிநின்றார் நீடுவாழ் வார்.

(ப-உ) பொறி வாயில் - (மெய், வாய், கண், மூக்குச், செவி என்னும்) ஐம்பொறிகள் வழியாக எழுகின்ற; ஐந்து - (சுவை, ஒளி, ஓசை, ஊறு, நாற்றம்) என்னும் ஐந்து ஆசைகளையும்; அவித்தான் - கெடுத்த கடவுளை அடைதற் குரிய; ஒழுக்க நெறி நின்றார் - ஒழுக்க வழியில் (வழுவாது) நின்றவர்; நீடுவாழ்வர் - நீண்ட காலம் நன்றாக வாழ்வர்.

(க-உ) கடவுளை அடைதற்குரிய ஒழுக்க வழியில் தவறாது நின்றவர் நீண்டகாலம் நன்றாக வாழ்வர். (6)

7.  தனக்குவமை இல்லாதான் தாள்சேர்ந்தார்க்கு அல்லால்
    மனக்கவலை மாற்ற லரிது.

(ப-உ) தனக்கு உவமை இல்லாதான் - தனக்கு நிகர் இல்லாத கடவுளுடைய; தாள் சேர்ந்தார்க்கு அல்லால் - பாதங்களை அடைந்தவர் களுக்கு அல்லது; மனக்கவலை மாற்றல் அரிது - மனத்தில் உண்டாகும் துன்பங்களைப் போக்குதல் முடியாது.

தாள் சேர்தல் - இடைவிடாது நினைத்தல்.

(க-உ) கடவுளை நினையாதவர்களுக்கு மனத் துன்பம் நீங்க
மாட்டாது (7)
8. அறவாழி யந்தணன் தாள்சேர்ந்தார்க் கல்லால்
பிறவாழி நீந்த லரிது.

(ப-உ) அற ஆழி - தருமக்கடலாகிய; அந்தணன் - கடவுளுடைய; தாள் சேர்ந்தார்க்கு அல்லால் - பாதங்களாகிய (தோணியை) அடைந்த வர்க்கு அல்லது; பிற ஆழி - (அறம் அல்லாத) பாவக் கடல்களைக் கடத்தல் அரிதாகும்.

(க-உ) அறக்கடலாகிய கடவுளின் பாதங்களை அடையாத வருக்குப் பாவக் கடலை நீந்துதல் அரிது. (8)

9.  கோளில் பொறியில் குணமிலவே எண்குணத்தான்
    தாளை வணங்காத் தலை.

(ப-உ) எண்குணத்தான் - எட்டுக் குணங்களையுடைய கட வுளின்; தாளை - பாதங்களை; வணங்காத் தலை - வணங்காத தலைகள்; கோள் இல் - (தத்தமக்குரிய புலன்களைக்) கிரகித்து அறியமாட்டாத; பொறியின் - (மெய், வாய், கண், மூக்கு, செவி என்னும்) ஐம்பொறிகளைப்போல; குணம் இல - பயனில்லாதன வாகும்.

எண்குணங்களாவன: இயல்பாக அறிதல், எல்லாவற்றையும் அறிதல், மயக்கமின்மை, பேரிரக்கம், அளவில்லாத வல்லமை, எல்லையில்லாத இன்பம், பரிசுத்தமான உடல், சுதந்திரமுடைமை.

(க-உ) கடவுளை வணங்காத தலைகள் தத்தமக்குரிய தொழில் களைச் செய்யாத உடல், வாய், கண், மூக்கு, செவி ஆகிய பொறி களைப் போலப் பயனில்லாதனவாகும். (9)

10. பிறவிப் பெருங்கடல் நீந்துவர் நீந்தார்
    இறைவன் அடிசேரா தார்.

(ப-உ) இறைவன் அடி (சேர்ந்தார்) - கடவுளின் பாதங்களை அடைந்தவர்; பிறவிப் பெரும் கடல் நீந்துவர் - பிறப்பு என்கின்ற பெரிய கடலைக் கடப்பர்; இறைவன் அடி சேராதார் - கடவுளின் பாதங்களை அடையாதவர்; நீந்தார் - (பிறவிக் கடலை) கடக்க மாட்டார்; (அதனுள் அழுந்துவர் - மறுபடியும் மறுபடியும் பிறப்பர்.)

இறைவனடி சேராதார் - இறைவனுடைய பாதங்களைச் சேராதவர்; பிறவிப் பெருங்கடல் நீந்துவர் நீந்தார் - பிறவியாகிய பெரிய கடலை நீந்திக் கொண்டிருப்பர்; ஆனால் நீந்தி முடிக்கமாட்டார்; எனவும் பொருள் கொள்ளலாகும்.

(க-உ) கடவுளை நினைப்பவர் பிறப்பு என்னும் பெரிய கடலைக் கடப்பர்; நினையாதார் நடக்கமாட்டார். (10)

2. வான்சிறப்பு
(வான் சிறப்பு-மழையின் சிறப்பு; இது மழை பெய்யட்டும், மக்கள் வாழட்டும் என உலகினரை வாழ்த்தும் பகுதி என்றும் இது வாயுறை வாழ்த்தின் பாற்படும் என்றும் அறிஞர் கருகின்றனர்.)

1.  வானின்று உலகம் வழங்கி வருதலால்
    தானமிழ்த மென்றுணரல் பாற்று.
    (ப-உ) வான் - மழை; நின்று - (நடுவே நீங்காது) நிற்க; உலகம் வழங்கி வருதலான் - உயிர்கள் நிலைபெற்று வருதலால்; தான் - (அம்மழை) தான்; அமிழ்தமென்று உணரல் பாற்று - உயிர்களுக்குச் சாவா மருந்து என்று சொல்லத்தக்கது.

(க-உ) மழை இடையே நின்றுவிடாது பெய்தலால் உயிர்கள் வாழ்கின்றன. ஆதலால் அம்மழை உயிர்களுக்குச் சாவா மருந்து என்று சொல்லத்தக்கது. (11)

2.  துப்பார்க்குத் துப்பாய துப்பாக்கித் துப்பார்க்குத்
    துப்பாய தூஉ மழை.

(ப-உ) துப்பார்க்கு - உண்பவர்க்கு; துப்பாய - நன்மையாகிய; துப்பு ஆக்கி - உணவுகளை உண்டாக்கி; துப்பார்க்கு - (அவ்வுணவுகளை) உண்பவர்க்கு; துப்பு ஆயதூஉம் - (தானும்) உணவாய் நிற்பதுவும் மழை.

(க-உ) உண்பார்க்கு நல்ல உணவுகளை உண்டாக்கி அவற்றை உண்கின்றவருக்குத் தானும் உணவாய் நிற்பது மழை. (12)

3.  விண்ணின்று பொய்ப்பின் விரிநீர் வியனுலகத்
    துண்ணின்று உறுடற்றும் பசி

(ப-உ) விண் - மழை; நின்று பொய்ப்பின் - (பெய்ய வேண்டிய காலத்தில்) பெய்யாது மறையுமானால்; விரிநீர் வியன் உலகத்துள் - கடல் சூழ்ந்த அகன்ற உலகத்தில்; பசிநின்று உடற்றும் - பசியானது நிலைபெற்று (உயிர்களை) வருத்தும்.

(க-உ) மழை பெய்யவேண்டிய காலத்திற் பெய்யாது பொய்த்துவிடு மாயின் உலகத்திலுள்ள உயிர்கள் எல்லாம் பசியால் வருந்தும். (13)

4.  ஏரி னுழாஅர் உழவர் புயலென்னும்
    வாரி வளங்குன்றிக் கால்.

(ப-உ) புயல் என்னும் - மழை என்கிற; வாரி - (நீர்நிலை என்னும்) செல்வம்: வளம்குன்றிக் கால் - செழிப்புக் குறையுமானால்; உழவர் ஏரின் உழார் - பயிரிடுவோர் கலப்பையால் உழமாட்டார்.

(க-உ) மழை என்னும் நீர்நிலையின் செழிப்புக் குறைந்தால் பயிரிடுவோர் நன்றாக உழுது பயிரிடமாட்டார். (14)

5.  கெடுப்பதூஉம் கெட்டார்க்குச் சார்வாய்மற்று ஆங்கே
    எடுப்பதூஉம் எல்லாம் மழை.

(ப-உ) கெடுப்பதூஉம் - (பெய்யாது நின்று பூமியில் வாழ்வாரை) வறுமையடையச் செய்வதும்; கெட்டார்க்கு - அவ்வாறு வறுமையடைந்த வர்க்கு; சார்வு ஆய் - துணையாய் (பெய்து); மற்று ஆங்கே - முன் கெடுத்தாற்போல; எடுப்பதூஉம் - (செல்வம்) உயரும்படி செய்வதும்; (ஆகிய) எல்லாம் - இவை எல்லாம் (வல்லது); மழை - மழையே.

ஆங்கு - போல. மற்று - வினைமாற்று. முன் சொன்னது ஒழிய இனி வேறொன்று என்பது.
(க-உ) தான் பெய்யாது நின்று உலகத்தாரை வறுமை அடையச் செய்யவும், அவர்களுக்கு உதவியாய் நின்று மறுபடி செல்வம் உயரும்படி செய்யவும் வல்லது மழையே. (15)

6.  விசும்பின் துளிவீழின் அல்லால்மற்(று) ஆங்கே
    பசும்புல் தலைகாண்(பு) அரிது.

(ப-உ) விசும்பின் - மேகத்தின்; துளி - (மழைத்) துளி; வீழின் அல்லால் - விழாவிட்டால்; மற்று ஆங்கே - அப்பொழுதே; பசும் புல் தலை - பசுமையான புல்லினது தலையையும்; காண்பு - காண்டல்; அரிது - அரியதாகும்.

மற்று - வினைமாற்று; பசும்புல் தலை என்பதில் உம்மை தொக்கது.
(க-உ) மேகத்தினின்றும் மழைத்துளி விழாவிட்டால் புல் பூண்டுகளைப் பார்த்தல் அரிது. (16)

7.  நெடுங்கடலுந் தன்னீர்மை குன்றுந் தடிந்தெழிலி
    தானல்கா தாகி விடின்.

(ப-உ) எழிலிதான் - மேகமானது; தடிந்து - (கடல் நீரை உண்டு அதற்குக்) குறைவுசெய்து; நல்காதாகிவிடில் - (அந்நீரைத் திரும்பக் கொடுக்காமல் போய்விடுமாயின்; நெடும் கடலும் - பெரிய கடலும்; தன் நீர்மை குன்றும் - தனது செல்வத்திற் குறையும்.

மழை பெய்யாவிடில் கடலில் உண்டாகும் முத்து முதலியவும் நீர்வாழ் உயிர்களும் உண்டாகா.

(க-உ) மேகம் கடலிடத்தே நீரை உறிஞ்சி மறுபடியும் அந்நீரை மழையாகப் பெய்யாவிட்டால் கடலிடத்துள்ள செல்வங்களும் குறையும். (17)

8.  சிறப்பொடு பூசனை செல்லாது வானம்
    வறக்குமேல் வானோர்க்கும் ஈண்டு.

(ப-உ) வானம் - மழை; வறக்குமேல் - காய்ந்து பெய்யாதாயின்; வானோர்க்கும் - தேவர்களுக்கும்; ஈண்டு - இவ்வுலகத்தில்; சிறப்பொடு பூசனை செல்லாது - திருவிழாவோடு நாள்தோறும் செய்யும் வழிபாடும் நடவாது.

(க-உ) மழை பெய்யாதாயின் தேவர்களுக்கு இவ்வுலகத்தில் செய்யப்படும் விழாவும் வழிபாடும் நடக்கமாட்டா. (18)

9.  தானம்தவம் இரண்டும் தங்கா வியன்உலகம்
    வானம் வழங்கா தெனின்.

(ப-உ) வானம் வழங்காது எனின் - மழை பெய்யாது ஆயின்; வியன் உலகம் - அகன்ற உலகத்தில்; தானம் தவம் இரண்டும் தங்கா - தானமும் தவமும் ஆகிய இரண்டு அறங்களும் இருக்கமாட்டா.

தவம் - மனம் புலன்வழிச் செல்லாமல் நிற்பதற்கு உணவைச் சுருக்கி விரதமிருத்தல் முதலியன.

(க-உ) மழை பெய்யாவிட்டால் அகன்ற உலகத்திலே தருமமும் தவமும் ஆகிய இரண்டும் நிகழா. (19)

10. நீரின் றமையா துலகெனின் யார்யார்க்கும்
    வானின் றமையா தொழுக்கு.

(ப-உ) யார் யார்க்கும் - எவ்வகைப் பட்டவர்களுக்கும்; நீர் இன்றி - தண்ணீர் இல்லாமல்; உலகு அமையாது எனின் - உலக வாழ்வு முடியாதாயின்; ஒழுக்கு - நீரின் ஓட்டமும்; வான் இன்றி அமையாது - மழை இல்லாமல் பொருந்தாது.

(க-உ எவ்வகை உயர்ந்தவர்க்கும் நீர் இல்லாமல் வாழ்க்கைக் கடமைகளைப் புரியமுடியாது. அதுபோல நீரின் இடையறாத ஓட்டமும் மழை யில்லாமல் பொருந்தாது. (20)

3. நீத்தார் பெருமை
(நீத்தார் பெருமை - உலகப்பற்றை விட்டவர்களது பெருமை. நீத்தார் என்போர் தன்னலம் துறந்தோரென்றும் அவரைப் புகழ்தல் அவை அடக்கின் பாற்படும் என்றும் அறிஞர் கூறுவர்)

1.  ஒழுக்கத்து நீத்தார் பெருமை விழுப்பத்து
    வேண்டும் பனுவல் துணிவு.

(ப-உ) பனுவல் - நூல்கள்; துணிவு - முடிவாக; ஒழுக்கத்து - நல்லொழுக்கத்தில் ஒழுகி; நீத்தார் பெருமை - உலகப்பற்றை விட்டவர் களது உயர்வு; விழுப்பத்தில் வேண்டும் - மேலானவைகளுள் இதுவே மேலானதென்று விரும்பி எடுத்துக் கூறும்.

(க-உ) நல்லொழுக்கத்தில் நின்று உலகப்பற்றை விட்டவர்களின் உயர்வு மிகமேலானது. (மேலானவைகளுள் எல்லாம் மேலானது என்று நூல்கள் முடிவாக எடுத்துக் கூறும்.) (21)

2.  துறந்தார் பெருமை துணைக்கூறின் வையத்
    திறந்தாரை எண்ணிக்கொண் டற்று.

(ப-உ) துறந்தார் - உலகப்பற்றை விட்டவரது; பெருமை - பெருமையை; துணை கூறின் - இவ்வளவினது என்று அளவிட்டுச் சொல்லத் தொடங்கினால்; வையத்து - இவ்வுலகத்தில்; இறந்தாரை - இறந்து போனவர்களை; எண்ணிக்கொண்டு அற்று - (இத்தனை பேரென்று) எண்ணி அளவிடக் கருதினாற் போலும்.

(க-உ) துறவிகளுடைய பெருமையை அளவிட்டுச் சொல்லப் புகுதல், இவ்வுலகத்திலே இறந்தவர்களை எண்ணிக் கணக்கிடத் தொடங்கி னாற் போலாகும். (22)

3.  இருமை வகைதெரிந்து ஈண்டுஅறம் பூண்டார்
    பெருமை பிறங்கிற்(று) உலகு.

(ப-உ) இருமை வகைதெரிந்து - இம்மை மறுமைகளின் தன்மை களை ஆராய்ந்து அறிந்து; ஈண்டு - இப்பிறப்பில்; அறம் பூண்டார் - துறவறத்தைக் கொண்டவரது; பெருமை -பெருமையே; உலகு - உலகின்கண்; பிறங்கிற்று - உயர்ந்தது.

(க-உ) பிறப்பு, வீடு என்னும் இரண்டின் தன்மைகளை ஆராய்ந்து அறிந்து இப்பிறப்பில் துறவறங் கொண்டவரது பெருமையே இவ் வுலகின்கண் உயர்ந்தது. (23)

4.  உரன்என்னும் தோட்டியான் ஓரைந்தும் காப்பான்
    வரன்என்னும் வைப்பிற்கோர் வித்து.

(ப-உ) உரன் என்னும் தோட்டியான் - அறிவு என்னும் அங்குசத்தி னால்; ஓர் ஐந்தும் காப்பான் - ஐம்பொறிகளாகிய (யானை) ஐந்தினையும் (புலன்கள் வழியே செல்லாமல்) காப்பவன்; வரன் என்னும் வைப்பிற்கு - மேலானது என்று சொல்லப்படும் உலகத்துக்கு; ஓர் வித்து - (இவ்விடத்தே இருக்கின்ற) ஒரு விதை ஆவான்.

ஐம்பொறிகள் - மெய், வாய், கண், மூக்கு, செவி.

(க-உ) அறிவினால் ஐம்பொறிகளையும் அடக்கி ஆள்கின்றவன் மோட்சத்தை அடைய ஏற்றவனாவான். (24)

5.  ஐந்தவித்தா னாற்றல் அகல்விசும்பு வார்கோமான்
    இந்திரனே சாலுங் கரி.

(ப-உ) ஐந்து அவித்தான் - ஐம்பொறிகளையும் அடக்கினவனது; ஆற்றல் - வல்லமைக்கு; அகல் விசும்பு உளார் - பெரிய வானுலகத்திலுள்ள தேவருக்கு; கோமான் இந்திரனே - தலைவனாகிய இந்திரனே; சாலும் கரி - போதுமான சான்றாவான்.

(க-உ) ஐம்பொறிகளையும் அடக்கியவர்களுடைய பெருமைக்குத் தேவருடைய அரசனாகிய இந்திரனே சான்றாவான். (கௌதமரால் இந்திரன் சபிக்கப்பட்ட வரலாறு இங்கு சுட்டப்பட்டது.) (25)

6.  செயற்கரிய செய்வார் பெரியர் சிறியார்
    செயற்கரிய செய்கலா தார்.

(ப-உ) பெரியார் - (ஒத்த பிறப்பினராகிய மனிதருள்) பெரியவர்; செயற்கு அரிய செய்வார் - செயற்கு அரியவைகளைச் செய்வர்; சிறியர் - சிறியோர்; செயற்கு அரிய செய்கலாதார் - செய்தற்கு அரியவைகளைச் செய்யமாட்டாதவராவர்.

(க-உ) மக்களுள் செய்தற்கு அரிதாகிய ஐம்புலன்களை அடக்குதலைச் செய்வார் பெரியர்; அவ்வாறு செய்யமாட்டாதார் சிறியர். (26)

7.  சுவையொளி யூறோசை நாற்றமென் றைந்தின்
    வகைதெரிவான் கட்டே உலகு.

(ப-உ) உலகு - உலகமானது; சுவை ஒளி ஊறு ஓசை நாற்றம் - சுவை ஒளி ஊறு ஓசை நாற்றம் என்று சொல்லப்பட்ட; ஐந்தின் வகை - ஐந்தினுடைய தன்மைகளையும்; தெரிவான் கட்டே - ஆராய்பவனிடத்ததே அமையும்.

(க-உ) ஐம்பூதங்கள் தோன்றுவதற்கு மூலமாயுள்ள சுவை ஒளி ஊறு ஓசை நாற்றம் என்பவைகளின் தோற்றத்தை அறிய வல்லவனது அறிவி னிடத்தே இவ்வுலகின் இயல்பு இருக்கின்றது. (27)

8.  நிறைமொழி மாந்தர் பெருமை நிலத்து
    மறைமொழி காட்டி விடும்.
    (ப-உ) நிறைமொழி மாந்தர் பெருமை - கல்வி, ஒழுக்கம் ஆகிய இரண்டு குணங்களும் நிரம்பப் பெற்ற துறவிகளுடைய பெருமையை; நிலத்து மறைமொழி - அவராற் (சொல்லப்பட்டு) உலகில் நடைபெறுகின்ற மந்திரங்களே; காட்டிவிடும் - (நேராகக்) காட்டிவிடும். துறவிகளின் ஆணை நடக்கும் என்பது பொருள்.

(க-உ) நிரம்பிய கல்வியுடைய துறவிகளின் பெருமையை, அவர்களின் மந்திரங்களாகிய சொற்களே (கண்ணெதிரில்) காட்டிவிடும். (28)

9.  குணமென்னும் குன்றேறி நின்றார் வெகுளி
    கணமேயும் காத்த லரிது.

(ப-உ) குணம் என்னும் குன்று - நல்ல குணங்களாகிய மலையின் உச்சியில்; ஏறி நின்றார் - ஏறி நின்ற முனிவரின்; வெகுளி - கோபத்தால் வரும் தீமையை; கணம் ஏனும் காத்தல் அரிது - சிறுபொழுதாயினும் தாங்குதல் அரிது.

(க-உ) பெரியவர் கோபம் கொள்வாரானால் தாங்க முடியாத துன்பம் நேரும். (29)

10. அந்தண ரென்போர் ரறவோர்மற் றெவ்வுயிர்க்குஞ்
    செந்தண்மை பூண்டொழுக லான்.

(ப-உ) எவ்வுயிர்க்கும் - எல்லா உயிர்கள் மேலும்; செம் தண்மை - செவ்வையான அருளை; பூண்டு ஒழுகலான் - விரதமாகக்கொண்டு நடக்கையால்; அந்தணர் என்போர் அறவோர் - அந்தணர் என்று சொல்லப்பட்டோர் தருமத்தை உடையோராவர்.

(க-உ) எல்லா உயிர்கள் மேலும் நல்ல தயவுடையராய் இருத்தலால் அந்தணர் என்போர் தருமத்தை யுடையவராவர்.

(இது பிறப்பினாலன்று ஒழுக்கத்தினால் அந்தணத் தன்மை உண்டாவதென உறுத்தியது.) (30)

4. அறன் வலியுறுத்தல்
(அறன் வலியுறுத்தல் - நல்லது எது அதன் பெருமையை வற்புறுத்திக் கூறுதல்; இது செவியறிவுறூஉ வின்பாற்படும் என்பர்.)

1.  சிறப்பீனும் செல்வமும் ஈனும் அறத்தினூஉங்(கு)
    ஆக்கம் எவனோ உயிர்க்கு.

(ப-உ) சிறப்பு ஈனும் - வீட்டுப்பேற்றையும் தரும்; செல்வமும் ஈனும் - செல்வத்தையும் தரும்; (ஆதலால்) உயிர்க்கு - உயிர்களுக்கு; அறத்தின் ஊங்கு - அறத்தைக் காட்டிலும் மேலான; ஆக்கம் - செல்வம்; எவனோ - யாது உளது?

ஓ-அசை.

(க-உ) தருமம் சிறந்த மோட்சந்தரும்; இம்மை மறுமை வாழ்வுகளை யும் தரும்; ஆதலின் அறத்திலும் மேலான பெறத்தக்க செல்வம் வேறு இல்லை. (31)

2.  அறத்தினூஉங் காக்கமு மில்லை யதனை
    மறத்தலி னூங்கில்லை கேடு.

(ப-உ) அறத்தின் ஊங்கு - (ஒருவனுக்கு) தருமம் செய்தலின் மேம் பட்ட; ஆக்கமும் - பெருக்கத்தைத் தருவதும்; இல்லை - இல்லையாகும்; அதனை - அத்தருமத்தை; மறத்தலின் ஊங்கு - மறந்து செய்யாது விடுதலின் மேற்பட்ட; கேடு இல்லை - கேடு தருவதும் இல்லை. ஆக்கம் - மேல் மேல் வளர்வது.

(க-உ) ஒருவனுக்குத் தருமஞ் செய்தலினும் பார்க்க மேலான நன்மையாதும் இல்லை; அத்தருமத்தைச் செய்யாது விடுதலின் மேலான கேடும் வேறு இல்லை. (32)

3.  ஒல்லும் வகையான் அறவினை ஓவாதே
    செல்லும்வாய் எல்லாம் செயல்.

(ப-உ) ஒல்லும் வகையான் - தத்தமக்கு இயன்ற தன்மையினால்; அற வினை - தருமமாகிய செயலை; ஓவாது ஏ - இடைவிடாதே; செல்லும் வாய் எல்லாம் - செய்யக்கூடிய இடங்களிலெல்லாம்; செயல் - செய்க.

(க-உ) தத்தமக்கு இயன்றமட்டில் அறச்செயலை செய்யக் கூடிய இடங்களிலெல்லாம் இடைவிடாது செய்தல்வேண்டும். (33)

4.  மனத்துக்கண் மாசிலன் ஆதல் அனைத்தறன்
    ஆகுல நீர பிற.

(ப-உ) மனத்துக்கண் மாசு இலன் ஆதல் - (ஒருவன்) தன் மனத்தி னிடத்துக் குற்றமில்லாதிருத்தலே; அனைத்து அறன் - எல்லாத் தருமமு மாகும்; பிற - அவை ஒழிந்த (சொல்லும், வேடமு மாகிய) மற்றவை; ஆகுல - ஆரவாரிக்கும்; நீர - தன்மையுடையன.

(க-உ) மனத்தில் களங்கமற்றவனா யிருக்கவேண்டும் .அதுவே எல்லா அறமும் ஆகும்;மற்றவை ஆரவாரத் தன்மையுடையன . (34)

5.  அழுக்காறு அவாவெகுளி இன்னாச்சொல் நான்கும்
    இழுக்கா இயன்ற(து) அறம்.

(ப-உ) அறம் - தருமமென்று சொல்லப்படுவது; அழுக்காறு - பொறாமை; அவா - ஆசை; வெகுளி - கோபம்; இன்னாச் சொல் - கடுஞ் சொல்; இந்நான்கும் - ஆகிய இவை நான்கினையும்; இழுக்கா - ஒழித்து; இயன்றது - நடந்தது.
இயன்றது - வினையாலணையும் பெயர்.

(க-உ) தருமம் எனப்படுவது பொறாமை, ஆசை, கோபம், கொடுஞ் சொல் முதலியவற்றை நீக்கி நடப்பதே யாகும். (35)

6.  அன்றறிவாம் என்னா(து) அறஞ்செய்க மற்றது
    பொன்றுங்கால் பொன்றாத் துணை.

(ப-உ) அன்று அறிவாம் என்னாது - பின்பு பார்த்துக் கொள்வோம் என்று இராது; அறம் - தருமத்தை; செய்க - (முன்பே) செய்யுங்கள்; அது - அத்தருமம்; பொன்றும் கால் - இறக்கும்போது; பொன்றாத் துணை - அழிவில்லாத துணையாகும்.
மற்று - அசைநிலை.

(க-உ) பின்பு பார்த்துக் கொள்ளலாம் என்று சொல்லிவிடாது அவ்வப்போதே தருமத்தைச் செய்ய வேண்டும். அவ்வாறு செய்யப்பட்ட தருமம் இறக்கும்போது அழிவில்லாத துணையாகக் கூட வரும். (36)

7.  அறத்தா றிதுவென வேண்டா சிவிகை
    பொறுத்தானோ டூர்ந்தா னிடை.

(ப-உ) அறத்து ஆறு - தருமத்தின் பயன்; இது என - இத்தன்மையின தென்று; வேண்டா - நூல்களைக்கொண்டு விளக்க வேண்டியதில்லை; சிவிகை பொறுத்தான் ஓடு - பல்லக்கைச் சுமப்போனுக்கும்; ஊர்ந்தான் இடை - அதில் ஏறிச்செல்வோனுக்கு முள்ள வேற்றுமையே அதனைக் காட்டிவிடும்.

(க-உ) தருமத்தின் பயன் இத்தன்மையதென்று நூற் பிரமாணங் கொண்டு காட்டவேண்டியதில்லை; பல்லக்குச் சுமப்போனுக்கும் அதில் ஏறிச் செல்வோனுக்குமுள்ள வேற்றுமையே அதனைக் காட்டிவிடும். (37)

8.  வீழ்நாள் படாஅமை நன்றாற்றின் அஃதொருவன்
    வாழ்நாள் வழியடைக்குங் கல்.

(ப-உ) வீழ்நாள் படாமை; (தருமம் செய்யாமல்) கழிகின்ற நாட்கள் உண்டாகாமல்; ஒருவன் நன்று ஆற்றின் - ஒருவன் அத் தருமத்தைச் செய்வானாயின்; அஃது - அத்தருமம்; வாழ்நாள் வழி - (அவனுடைய) பிறப்பாகிய நாள் வருகின்ற வழியை; அடைக்கும் கல் - அடைக்கின்ற கல்லாகும். அதாவது பிறப்பை ஒழிக்கும் என்பது பொருள்.

(க-உ) ஒவ்வொருநாளும் ஒருவன் தருமத்தைச் செய்வானாயின் அது அவன் பிறப்பினின்றும் தப்புவதற்கு வழியாகும். (38)

9.  அறத்தான் வருவதே இன்பமற் றெல்லாம்
    புறத்த புகழு மில.

(ப-உ) அறத்தான் வருவதே இன்பம் - இல்லறத்தோடு பொருந்தி வாழ்வதால் வரும் இன்பமே இன்பமாகும்; மற்று எல்லாம் - அதனோடு பொருந்தாது வருவனவெல்லாம் (இன்பமாயினும்); புறத்த - துன்பத்துட் சேர்வனவாம்; (அதுவுமல்லாமல்) புகழும் இல - புகழையும் உடையன வல்ல.

(க-உ) இல்லற வாழ்வினால் வருவதே இன்பம்; மற்ற வகையில் வருவனவெல்லாம் இன்பமாயினும் துன்பங்களாகும்; அதுவேயன்றி அவை புகழ் உடையனவுமல்ல. (39)

10. செயற்பால தோரும் அறனே ஒருவற்
    குயற்பால தோரும் பழி.

(ப-உ) ஒருவற்கு - ஒருவனுக்கு; செயல்பாலது - (தன் பொருட்டுச்) செய்யவேண்டியது; அறனே - நற்செய்கையே; உயல்பாலது - தவிர்க்க வேண்டியது; பழியே - தீச்செயலே.

ஓரும் இரண்டும் அசை. ஏ - தேற்றேகாரம்.

(க-உ) ஒருவன் தன்பொருட்டுச் செய்யவேண்டியது நற்செய்கையே; தவிர்க்கவேண்டியது தீச்செயலே. (40)


2. இல்லறவியல்

5. இல்வாழ்க்கை
(இல்வாழ்க்கை - மனைவியோடு வீட்டிலிருந்து வாழ்தல்)
1. இல்வாழ்வா னென்பான் இயல்புடைய மூவர்க்கும்
நல்லாற்றி னின்ற துணை.
(ப-உ) இல்வாழ்வான் என்பான் - இல்லறத்தில் வாழ்கின்றவன் என்னும் சிறப்புடையவன்; இயல்பு உடைய - பிற நல்ல நிலைகளில் நிற்கின்ற; மூவர்க்கும் - மூன்று பேருக்கும்; நல் ஆற்றில் நின்ற துணை - நல்ல ஒழுக்க வழியில் உறுதியான துணையாளனாவான்.

மூன்று நிலைகள்: கல்வி நிலை, மனைத்துறவு நிலை, துறவு நிலை, (பிரமசரியம், வானப்பிரத்தம், சந்நியாசம் என்பது வடநூல் வழக்கு.)

(க-உ) இல்லறத்தில் வாழ்கின்ற சிறந்தவன் மற்றைய மூன்று நல்ல நிலைகளிலுள்ள மூவர்க்கும் நல்ல ஒழுக்க வழியில் உறுதியான
துணையாவான். (41)

2.  துறந்தார்க்குந் துவ்வா தவர்க்கும் இறந்தார்க்கும்
    இல்வாழ்வா னென்பான் துணை.

(ப-உ) துறந்தார்க்கும் துறவிகளுக்கும்; துவ்வாதார்க்கும் - வறியவர்க்கும்; இறந்தார்க்கும் - இறந்து போனவர்களுக்கும்; இல்வாழ்வான் என்பான் துணை - இல்வாழ்க்கையில் வாழ்கின்றவன் துணையாவான்.

(க-உ) துறவிகளுக்கும் வறியவருக்கும் இறந்தவருக்கும் இல் வாழ்க்கையிலிருப்பவன் துணையாவான்.

(துறந்தார்க்கு - சுற்றத்தால் கைவிடப்பட்டவர்க்கு; இறந் தார்க்கு - சுற்றத்தவரால் கைவிடப்பட்டு ஆதரவின்றி தன்னிடம் வந்து இறந்தார்க்கு எனவும் உரைகொள்ளலாகும். இங்கே இறந்தார்க்குத்துணை என்பது. அவர் உடலை அடக்கஞ் செய்தல் முதலிய கடமைகளைச் செய்தல்.
இறந்தவர்க்குச் செய்யும் துணை அவர் உடலை அடக்கஞ் செய்தல்போல்வன.) (42)

3.  தென்புலத்தார் தெய்வம் விருந்தொக்கல் தானென்றாங்
    கைப்புலத்தா றோம்பல் தலை.

(ப-உ) தென்புலத்தார் - பிதிரர்; தெய்வம் - கடவுள்; விருந்து - புதிதாகத் தம்மிடம் உதவிநாடி வந்தோர்; ஒக்கல் - சுற்றத்தார்; தான் - தான்; என்ற ஐம்புலத்து - என்னும் ஐந்து வகையாரிடத்தும் செய்யப்படுகின்ற; ஆறு - அறச்செயல்களை; ஓம்பல் தலை - வழுவாமல் செய்தல் (இல்வாழ்பவ னுக்குச்) சிறந்த நற்செயலாகும்; தென்புலத்தார் - இறந்து தேவராகிய முன்னோர், பிதிர்த் தேவதைகள்.

(க-உ) பிதிரர், கடவுள், விருந்தினர், சுற்றத்தார், தான் என்னும் ஐந்து வகையாரிடத்தும் செய்யப்படுகின்ற அறச்செயல்களை வழுவாமல் செய்தல் சிறந்த அறமாகும். (43)

4.  பழியஞ்சிப் பாத்தூ ணுடைத்தாயின் வாழ்க்கை
    வழியெஞ்சல் எஞ்ஞான்று மில்.
    (ப-உ) பழி அஞ்சி - (பொருள் சம்பாதிக்கும்போது) பாவத்துக்குப் பயந்து (சம்பாதித்து); பாத்து - (அப்பொருளை உரியவருக்குப்) பகுத்துக் கொடுத்து; ஊண் - உண்ணுதலை; வாழ்க்கை உடைத்தாயின் - இல்வாழ்க்கை உடையதாயிருப்பின்; வழி - அவனது சந்ததி; -எஞ்ஞான்றும் எஞ்சல் இல் - (இவ்வுலகில்) எப்போதும் அற்றுப்போதல் இல்லையாகும்.

(க-உ) பாவத்துக்குப் பயந்து நல்வழியில் பொருளை ஈட்டி, அதனை உரியவர்க்குப் பகுத்துக் கொடுத்து உண்ணும் தன்மையினை ஒருவனது இல்வாழ்க்கை உடையதாயிருப்பின் அவனது சந்ததி இவ்வுலகில் எப்போதும் இருக்கும். (44)

5.  அன்பும் அறனும் உடைத்தாயின் இல்வாழ்க்கை
    பண்பும் பயனும் அது.

(ப-உ) இல்வாழ்க்கை - (ஒருவனுடைய) குடும்ப வாழ்க்கை; அன்பும் அறனும் உடைத்து ஆயின் - (யாவரிடத்தும்) அன்பு காட்டுதலையும் அறஞ் செய்தலையும் உடையதாயின்; அது - அவ்விரண்டினையுமுடைமை; பண்பும் பயனும் - (அதற்கு) குணமும் பேறுமாகும்.

(க-உ) குடும்ப வாழ்க்கையில் கணவன் மனைவியருக்கிடையில் நேசமும், தருமஞ் செய்யும் குணமும் இருந்தால் அது சிறந்த வாழ்க்கை யாகும். (45)

6.  அறத்தாற்றின் இல்வாழ்க்கை ஆற்றின் புறத்தாற்றில்
    போஓய்ப் பெறுவ(து) எவன்.

(ப-உ) இல்வாழ்க்கை - இல்வாழ்க்கையை; அறத்து ஆற்றின் - தரும வழியில் நடத்தினானாயின்; (அவன்), புறத்து ஆற்றின் - (இல்வாழ்க்கைக் குப்) புறமாகிய (தவ) வழிகளில்; போஓய்- சென்று; பெறுவது எவன் - பெறும் பயன் யாது?

போஓய் - அளபெடை.
(க-உ) ஒருவன் இல்வாழ்க்கை அறவழியில் நடத்துவானாயின் அவன் அதற்குப் புறம்பான (துறவு) வழியில் பெறும் மேலான பயன் இல்லை.(46)

7.  இயல்பினா னில்வாழ்க்கை வாழ்பவ னென்பான்
    முயல்வாரு ளெல்லாந் தலை.
    (ப-உ) இல்வாழ்க்கை - இல்வாழ்க்கையில் நின்று; இயல் பினான் - (அதற்குரிய) நல்லமுறையிலே; வாழ்பவன் என்பான் - வாழ்கின்றவன்; முயல்வாருள் எல்லாம் - (மறுமை இன்பத்தை நாடி) முயற்சி செய்கின்ற வர்கள் எல்லாருள்ளும்; தலை - சிறந்தவனாவான்.

(க-உ) இல்வாழ்க்கையில் நின்று அதற்குரிய நல்ல முறையில் வாழ்கின்றவன் மறுமை இன்பத்தைநாடி முயற்சி செய்கின்றவர்கள் எல்லாருள்ளும் தலைவனாவான். (47)

8.  ஆற்றி னொழுக்கி யறனிழுக்கா இல்வாழ்க்கை
    நோற்பாரின் நோன்மை யுடைத்து.
    (ப-உ) (தவஞ் செய்வாரையும்) ஆற்றின் - அவரது வழியில்; ஒbழுக்கி - நடத்தி; அறன் இழுக்கா இல்வாழ்க்கை - (தானும் தன்) அறத்தினின்றும் தவறாத இல்வாழ்க்கையானது; நோற்பாரின் - தவஞ் செய்வாரது நிலையினும்; நோன்மை உடைத்து - பெருமையை உடையதாம்.

(க-உ) தவஞ் செய்வாரையும் அவர் வழியில் ஒழுகச்செய்து, தானும் தன் அறத்தில் வழுவாது நிற்றலால் இல்வாழ்க்கையானது தவஞ் செய்வார் நிலையினும் உயர்ந்ததாகும். (48)

9.  அறன்எனப் பட்டதே இல்வாழ்க்கை அஃதும்
    பிறன்பழிப்பது இல்லாயின் நன்று.

(ப-உ) அறன் எனப்பட்டது இல்வாழ்க்கை - (இல்லறம் துறவறம் எனப் பட்டவைகளுள்) அறம் என்று சிறப்பித்துச் சொல்லப்பட்டது இல்வாழ்க்கையே; அஃதும் - (அச்சிறந்த) இல்வாழ்க்கையும்; பிறன் பழிப்பது இல் ஆயின் - பிறனொருவனால் பழிக்கப்படுவது இல்லை ஆயின்; நன்று - நல்லதாகும்.

(க-உ) இல்லறம் துறவறம் என்னும் இரண்டினுள் அறமென்று சிறப்பித்துச் சொல்லப்பட்டது இல்வாழ்க்கையேயாகும்; அதுவும் பிறரால் பழிக்கப்படத்தக்க தீமைகள் இல்லாத விடத்துச் சிறப்புடையதாகும். (49)

10. வையத்துள் வாழ்வாங்கு வாழ்பவன் வானுறையும்
    தெய்வத்துள் வைக்கப் படும்.

(ப-உ) வாழ்வாங்கு - (இல்லறத்தோடு கூடி) வாழும் வகையில்; வையத்துள் - உலகின்கண்; வாழ்பவன் - வாழ்கின்றவன்; வான் உறையும் - வானுலகில் வாழ்கின்ற; தெய்வத்துள் வைக்கப்படும் - தேவருள் (ஒருவனாக) வைத்து மதிக்கப்படுவான்.

(க-உ) இவ்வுலகத்தில் இல்லறத்தில் வாழ வேண்டிய முறைப்படி வாழ்கின்றவன், மேல் உலகத்திலுள்ள தேவர்களுள் ஒருவனாக மதிக்கப்படு வான். (50)

6. வாழ்க்கைத் துணைநலம்
(வாழ்க்கைத் துணைநலம் - ஒருவனது வாழ்க்கைக்குத் துணையா யுள்ள மனைவியின் நற்குணங்கள்)

1.  மனைத்தக்க மாண்புடைய ளாகித்தற் கொண்டான்
    வளத்தக்காள் வாழ்க்கைத் துணை.

(ப-உ) மனைத்தக்க - இல்லறத்துக்குத்தக்க; மாண்பு உடையள் ஆகி - நற்குண நற்செயல்களை உடையள் ஆகி; தன் கொண்டான் - கணவனது ; வளம் தக்காள் வாழ்க்கை - வருவாய்க்கேற்றபடி செலவு செய்து வாழ்கின்றளின் வாழ்க்கை; துணை - (சிறந்த) துணையாகும்.

(க-உ) இல்லறத்துக்குத் தகுந்த நற்குண நற்செய்கையுடைய வளாகிக் கணவனின் வருவாய்க்கேற்றபடி செலவுசெய்து வாழ்கின்றவளே சிறந்த மனைவியாவாள். (51)

2.  மனைமாட்சி யில்லாள்கண் இல்லாயின் வாழ்க்கை
    எனைமாட்சித்(து) ஆயினும் இல்.

(ப-உ) மனை மாட்சி - இல்லறத்துக்கு ஏற்ற நற்குண நற்செய்கைகள்; இல்லாள்கண் - மனைவியிடத்து; இல் ஆயின் - இல்லையானால்; வாழ்க்கை - இல்வாழ்க்கை: எனை மாட்சித்து ஆயினும் - எவ்வளவு சிறப்புடையதா யிருந்தாலும்; இல் - (ஒரு நன்மையும்) இன்றாம்.

(க-உ) இல்வாழ்க்கைகேற்ற சிறந்த குணங்கள் மனைவியிடம் இல்லையாயின் அவ்வாழ்க்கை செல்வத்தால் எவ்வளவு சிறப்புப் பெற்றதாயினும் மேம்பட்டதாகாது. (52)

3.  இல்லதென் இல்லவள் மாண்பானால் உள்ளதென்
    இல்லவள் மாணாக் கடை.

(ப-உ) இல்லவள் - மனைவி; மாண்பு ஆனால் - நற்குண நற்செய்கைகள் உடையவளா யிருந்தால்; இல்லது எது - இல்லாத பொருள் யாது? இல்லவள் - மனைவி; மாணாக்கடை - அவ்வகைச் சிறப்பில்லா தவளாயிருந்தால்; உள்ளது என் - உள்ளது யாது?

(க-உ) மனைவி நற்குண நற்செய்கைகளுடையளாயின் ஒருவனிடத் தில் எல்லாமுண்டு. அவள் அவ்வாறிலளாயின் அவனிடம் ஒன்றும் இல்லையாகும். (53)

4.  பெண்ணிற் பெருந்தக்க யாவுள கற்பென்னும்
    திண்மையுண் டாகப் பெறின்.

(ப-உ) கற்பு என்னும் திண்மை - கற்பு என்று சொல்லப்படு கின்ற கலங்காத நிலை; உண்டாகப்பெறின் - உண்டாயிருக்கப் பெற்றால்; பெண்ணின் பெருந்தக்க - இல்லாளின் மேம்பட்ட பொருள்கள்; யா உள - யாவை உள்ளன?

(க-உ) பெண்ணிடத்தில் கற்பு என்னும் மன உறுதி உண்டாயிருக்கப் பெற்றால், ஒருவன் அடையக்கூடியவைகளுள் இல்லாளின் மேலான பொருள் வேறு இல்லை. (54)

5.  தெய்வந் தொழாஅள் கொழுநற் றொழுதெழுவாள்
    பெய்யெனப் பெய்யும் மழை.

(ப-உ) தெய்வம் தொழாள் - தெய்வத்தைத் தொழாத வளாயினும்; கொழுநன் தொழுது எழுவாள் - கணவனைத் தெய்வமாக நினைத்து அவனைத் தொழுது காலையில் எழுகின்றவள்; பெய்யென - பெய்யென்று சொல்ல; மழை பெய்யும் - மழை பொழியும்.

(க-உ) தெய்வத்தைத் தொழாதவளாயினும் கணவனைத் தெய்வமாக நினைத்து அவனைத் தொழுது காலையில் எழுகின்றவள் பெய்யென்று சொல்ல மழை பெய்யும். (55)

6.  தற்காத்துத் தற்கொண்டாற் பேணித் தகைசான்ற
    சொற்காத்துச் சோர்விலாள் பெண்.

(ப-உ) தன் காத்து - (கற்பினின்றும் வழுவாமல்) தன்னைக் காத்துக் கொண்டு; தன் கொண்டான் பேணி - தன்னைக் கொண்டவனை (உணவு முதலியவற்றால்) உபசரித்து; சொற்காத்து - புகழை (நீங்காமல்) காப்பாற்றி; சோர்வு இலாள் - (முன் சொல்லப்பட்ட) நற்குண நற்செய்கைகளில் சோர்வு இல்லாதவள்; பெண் - சிறந்த பெண் ஆவாள்.

(க-உ) கற்பினின்றும் வழுவாமல் தன்னைக்காத்தும், தன் கணவனை உணவு முதலியவற்றால் உபசரித்தும், இருவரிடத்தும் புகழ் நீங்காமல் காத்தும் முன் கூறிய நற்குண நற்செய்கைகளைக் கடைப்பிடிப்பவளே சிறந்த பெண்ணாவாள். (56)

7.  சிறைகாக்கும் காப்புஎவன் செய்யும் மகளிர்
    நிறைகாக்கும் காப்பே தலை.

(ப-உ) சிறை காக்கும் காப்பு - (பெண்களை) அடைத்து வைத்துக் காக்கும் காவல்; எவன் செய்யும் - யாது பயனைச் செய்யும்? மகளிர் நிறைகாக்கும் காப்பே தலை - பெண்களது கற்பு காக்கும் காவலே முதன்மை யான காவல்.

(க-உ) மனைவியரைக் கணவர் அறையில் வைத்துக் காத்தலால் பயனில்லை. பெண்கள் தமது ஒழுக்கத்தால் தம்மைக் காக்கின்ற காவலே சிறந்த காவல். (57)

8.  பெற்றாற் பெறிற்பெறுவர் பெண்டிர் பெருஞ்சிறப்புப்
    புத்தேளிர் வாழு முலகு.

(ப-உ) பெண்டிர் - மனைவியர்; பெற்றான் - கணவனை; பெறின் - (வணங்கி அவனின் அன்பைப்) பெறுவாராயின்; புத்தேளிர் வாழும் உலகு - தேவர் வாழுகின்ற உலகத்தில்; பெரும் சிறப்பு பெறுவர் - பெரிய உயர்வைப் பெறுவர்.

(க-உ) மனைவியர் கணவரை வணங்கி அவர் அன்பைப் பெறு வராயின் அவர்கள் தேவருவகில் பெரிய சிறப்பை அடைவர். (58)

9.  புகழ்புரிந் தில்லிலோர்க் கில்லை இகழ்வார்முன்
    ஏறுபோல் பீடு நடை.

(ப-உ) புகழ் - (கற்பினால் உண்டாகும்) புகழை; புரிந்த - விரும்பிய; இல் - மனையாளை; இலோர்க்கு - இல்லாதவருக்கு; இகழ்வார்முன் - தம்மை இகழ்ந்து பேசும் பகைவர் முன்னே; ஏறு போல் பீடுநடை இல்லை - ஆண் சிங்கம் போல் நடக்கும் பெருமையுடைய நடை இல்லை.

(க-உ) கற்புடைய மனையாளை உடையரில்லாதவர் பகைவர் முன் பெருமிதமாக நடக்க முடியாது. (59)

10. மங்கல மென்ப மனைமாட்சி மற்றதன்
    நன்கலம் நன்மக்கட் பேறு.

(ப-உ) மனை மாட்சி - மனைவியின் நற்குண நற்செய்கைகளை; மங்கலம் என்ப - (ஒருவனுக்கு) நன்மை என்று அறிஞர் சொல்லுவர்: நல்மக்கள் பேறு - நல்ல மக்களைப் பெறுதல்; நல்கலன் என்ப - சிறந்த ஆபரணமென்றும் சொல்லுவர்.

மக்கள் - ஆணையும் பெண்ணையும் குறித்தது. மக்களென்ப தற்கு ஆண்மக்களே எனக் கொள்ளும் பொருள் பொருத்தமற்றது.

(க-உ) மனைவியின் நற்குண நற்செய்கைகளே ஒருவனுக்கு மங்கல மென்றும், நல்ல மக்களைப் பெறுதல் அம்மங்கலத்துக்கு அழகு என்றும் அறிவுடையோர் கூறுவர். (60)

7. மக்கட்பேறு
(மக்கள் பேறு பிள்ளைகளைப் பெறுதல்)
1. பெறுமவற்றுள் யாமறிவ தில்லை அறிவறிந்த
மக்கட்பே றல்ல பிற.

(ப-உ) பெறும் அவற்றுள் - (ஒருவன்) அடையும் ஊதியங் களுள்; அறிவு அறிந்த - அறியவேண்டியவற்றை அறியவல்ல; மக்கள் பேறு அல்லது - மக்களைப் பெறுவதைப் பார்க்கிலும்; பிற யாம் அறிவது இல்லை - சிறந்தது யாதாவது இருப்பது நமக்குத் தெரிவில்லை.

(க-உ) ஒருவன் அடையக்கூடிய ஊதியங்களுள் அறிய வேண்டிய வற்றை அறியவல்ல மக்களைப் பெறுவதிலும் பார்க்கச் சிறந்ததொன்று இருப்பதாக நமக்குப் புலப்படவில்லை. (61)

2.  எழுபிறப்புந் தீயவை தீண்டா பழிபிறங்காப்
    பண்புடை மக்கட் பெறின்.

(ப-உ) பழி பிறங்கா - (பிறர்) பழித்தற்கு இடமில்லாத; பண்பு உடை - நற்குணங்களையுடைய; மக்கள் பெறின் - பிள்ளைகளை (ஒருவன்) பெறுவானாயின்; எழு பிறப்பும் தீயவை தீண்டா - எழுவகைப்பட்ட பிறப்பிலும் துன்பங்கள் வந்து அடையமாட்டா.

எழுபிறப்பு - மறுபிறப்பு எனிலுமாம்.
ஏழு பிறப்பு: தாவரம், ஊர்வன், நீர்வாழ்வன, பறவை, நாற்கால் விலங்கு, மனிதர், தேவர்.
(க-உ) பிறர் பழித்தற்கு இடமில்லாத நற்குணங்களுடைய மக்களை ஒருவன் பெறுவானானால் அவனை ஏழுவகைப் பிறப்புக்களிலும் துன்பங்கள் சென்றடையாவா. (62)

3.  தம்பொரு ளென்பதம் மக்கள் அவர்பொருள்
    தந்தம் வினையான் வரும்.

(ப-உ) தம்மக்கள் - தமது பிள்ளைகளை; தம் பொருள் என்ப - தமது செல்வம் என்று (மனிதர்) கூறுவர்; அவர் பொருள் அவரவர் செல்வம்; தந்தம் வினையான் வரும் - அவரவர் செய்யும் நல்வினை தீவினைகளால் வரும்.

(க-உ) தமது பிள்ளைகளைத் தமது செல்வம் என்று மனிதர் கூறுவர்; நற்குழந்தைகளைப் பெறுதலாகிய அச்செல்வம் அவரவர் செய்யும் நல்வினைகளால் வரும். (63)

4.  அமிழ்தினு மாற்ற இனிதேதம் மக்கள்
    சிறுகை யளாவிய கூழ்.

(ப-உ) தம் மக்கள் - தமது குழந்தைகளது; சிறுகை அளாவிய கூழ் - சிறிய கைகளால் அளையப்பட்ட சோறு; அமிழ்தினும் ஆற்ற இனிதே - அமிர்தத்திலும் பார்க்க மிக இனிமையுடையதாகும்.

(க-உ) தமது குழந்தைகளின் கையால் அளையப்பட்ட சோறு அமிர்தத்திலும் பார்க்க மிக இனிமையுடையதாகும். (64)

5.  மக்கள்மெய் தீண்டல் உடற்கின்பம் மற்றவர்
    சொற்கேட்டல் இன்பஞ் செவிக்கு.

(ப-உ) மக்கள் மெய் தீண்டல் - குழந்தைகள் பெற்றோருடைய உடம்பைத் தொடுதல்; உடற்கு இன்பம் - உடலுக்கு இன்பம் செய்வதாகும்; அவர் சொற்கேட்டல் - அச்சிறுவரின் மழலைச் சொற்களைக் கேட்டல்; செவிக்கு இன்பம் - அவர் காதுகளுக்கு இன்பம் தரும்.

(க-உ) சிறுவர் பெற்றோரின் உடம்பைத் தொடுதல் உடம்பிற்கு இன்பம் தரும்; அவரது மழலைச் சொற்களைக் கேட்டல் காதுக்கு இன்பம் தரும். (65)

6.  குழலினிது யாழினி தென்பதம் மக்கள்
    மழலைச்சொற் கேளா தவர்.

(ப-உ) தம்மக்கள் மழலைச் சொல் கேளாதவர் - தமது குழந்தைகளின் நிரம்பாத சொற்களைக் கேளாதவர்; குழல் இனிது - குழலின் ஓசை இனிது; யாழ் இனிது - யாழின் ஓசை இனிது; என்ப - என்று கூறுவர்.
(க-உ) தமது குழந்தைகளின் மழலைச் சொற்களைக் கேட்டு மகிழாதவர் குழல் ஓசையும் யாழ் ஓசையும் இனியவையெனக் கூறுவர்.(66)

7.  தந்தை மகற்காற்றும் நன்றி அவையத்து
    முந்தி இருப்பச் செயல்.

(ப-உ) தந்தை - தகப்பன்; மகற்கு - மகனுக்கு; ஆற்றும் நன்றி - செய்யும் நன்மை; அவையத்து - சபையிடத்து; முந்தி இருப்ப - முன்னிடத்தில் இருக்கும்படி; செயல் (கல்வியுடையவனாகச்) செய்தல்.

(க-உ) தந்தை மகனுக்குச் செய்யும் நன்மை என்னவென்றால் அவனைப் படித்தவர் சபையில் முதன்மை அடையுமாறு செய்தல் (67)

8.  தம்மின்தம் மக்கள் அறிவுடைமை மாநிலத்து
    மன்னுயிர்க் கெல்லாம் இனிது.

(ப-உ) தம் மக்கள் - தமது மக்களது; அறிவுடைமை-அறிவுடையரா யிருக்கும் தன்மை; மாநிலத்து - பெரிய உலகத்து; மன் உயிர்க்கு எல்லாம் - நிலைபெற்ற உயிர்களுக்கெல்லாம்; தம்மின் - தம்மினும்; இனிது - இனிதாகும்.

(க-உ) தம்முடைய மக்கள் கல்வி அறிவுடையராயிருத்தல் தமக்குப் பார்க்கிலும் உலகிலுள்ளவர்களுக்கெல்லாம் மகிழ்ச்சியைக் கொடுக்கும். (68)

9.  ஈன்ற பொழுதிற் பெரிதுவக்கும் தன்மகனைச்
    சான்றோன் எனக்கேட்ட தாய்.

(ப-உ) தன் மகனை - தனது புதல்வனை; சான்றோன் என (கல்வி கேள்விகளினால்) நிறைந்தோனென்று (அறிவுடையோர்) சொல்ல; கேட்ட தாய் - அதனைக் கேட்ட தாயானவள்; ஈன்ற பொழுதின் - அவனைப் பெற்ற காலத்தைக் காட்டிலும்; பெரிது உவக்கும் - மிக மகிழ்வாள்.

(க-உ) தன் மகனைக் கல்வி கேள்விகளால் நிறைந்தவன் என்று அறிவுடையார் சொல்லக்கேட்ட தாய், தான் அவனைப் பெற்ற பொழுதில் அடைந்த மகிழ்ச்சியினும் பார்க்க மிக மகிழ்வாள். (69)

10. மகன்றந்தைக் காற்று முதவி இவன்றந்தை
    என்னோற்றான் கொல்லெனுஞ் சொல்.

(ப-உ) தந்தைக்கு - (தன்னைக் கல்வியுடையனாக்கிய) தகப்பனுக்கு; மகன் - புதல்வன்; ஆற்றும் உதவி - செய்யும் கைம்மாறானது; (தன் அறிவையும் ஒழுக்கத்தையும் கண்டவர்) இவன் தந்தை - இவனுடைய தகப்பன்; (இவனைப் பெறுதற்கு) என் நோற்றான்கொல் - என்ன (மேலான) தவத்தைச் செய்தானோ; எனும் சொல் - என்கின்ற சொல்லை (உண்டாக்குதலாம்).

(க-உ) தன்னைக் கல்வியுடையவனாக்கிய தகப்பனுக்கு மகன் செய்யும் பதில் உபகாரம், தன்னறிவையும் ஒழுக்கத்தையும் கண்டவர் ‘இவனுடைய தகப்பன் இவனைப் பெறுதற்கு என்ன தவத்தைச் செய்தானோ’ என்று சொல்லும்படி நடத்தல். (70)

8. அன்புடைமை
(அன்புடைமை - உறவினர் மாட்டும் அயலவர் மாட்டும் அன்புடையராயிருக்குந் தன்மை)
1. அன்பிற்கும் உண்டோ அடைக்குந்தாழ் ஆர்வலர்
புன்கணீர் பூசல் தரும்.

(ப-உ) ஆர்வலர் - அன்புடையாரது; புல் கண் நீர் - துன்பத்தைக் காண்பிக்கும் கண்ணீரே; பூசல் தரும் - (அன்பே யாவரும் அறிய) வெளிப்படுத்தும்; (ஆதலால்) அன்பிற்கும் அடைக்கும் தாழ் உண்டோ - அன்பிற்கும் (பிறர் அறியாமல்) அதை அடைத்து வைக்கும் தாழ்ப்பாள் உளதோ?

(க-உ) தம்மால் அன்பு காட்டப்பட்டவரது துன்பத்தைக் கண்ட போது அன்புடையார் கண்களினின்று சிந்துகின்ற கண்ணீரே உள்நின்ற அன்பை எல்லாரும் அறிய வெளிப்படுத்தும். ஆதலால், அன்பிற்கு அதைப் பிறர் அறியாமல் அடைத்துவைக்கும் தாழ்பாள் இல்லை. (71)

2.  அன்பிலா ரெல்லாந் தமக்குரிய ரன்புடையார்
    என்பு முரியர் பிறர்க்கு.

(ப-உ) அன்பு இலார் - (உயிர்களிடத்து) அன்பு இல்லாதார்; (பிறருக்குப் பயன்படாமையால்) எல்லாம் தமக்கு உரியர் எல்லாப் பொருள்களாலும் தமக்கே உரியவராவர்; அன்புடையார் - அன்பை உடையவர்; (பொருள்களால் மாத்திரமல்லாமல்) என்பும் பிறர்க்கு உரியர் - (தம்) உடம்பாலும் மற்றவர்களுக்கு உரியவராவர்.

(க-உ) அன்பில்லாதவர் தமது பொருளைத் தாமே பயன்படுத்துவர்; அன்புடையவர்கள் தமது பொருளை மாத்திரமன்று தமது உடலையும் பிறருக்கு உரிமையாக்குவர். (72)

3.  அன்போ டியைந்த வழக்கென்ப ஆருயிர்க்
    கென்போ டியைந்த தொடர்பு.

(ப-உ) ஆர்உயிர்க்கு - (மனிதனுடைய) அரிய உயிர்க்கு; என்போடு இயைந்த தொடர்பு - உடலோடு கூடிய சம்பந்தத்தை; அன்போடு இயைந்த வழக்கு என்ப - அன்போடு பொருந்திய ஒழுக்கத்தின் பொருட்டேயாகும் என்று அறிஞர் கூறுவர்.
(க-உ) அன்பு செய்யாவிடில் பிறப்பினால் பயனில்லை. (73)

4.  அன்பீனு மார்வ முடைமை அதுவீனும்
    நண்பென்னும் நாடாச் சிறப்பு.

(ப-உ) அன்பு - (மனைவி மக்கள் முதலியோரிடத்தில் செய்யும்) அன்பானது; ஆர்வம் உடைமை ஈனும் - (பிறரிடத்துப்) பற்று உடையனா யிருக்கையை (ஒருவனுக்குத்) தரும்; அது - அவ்விருக்கை யானது; நண்பு என்னும் - (இவனுக்கு யாவரும்) நட்பினரென்று சொல்லப்படும்; நாடாச் சிறப்பு ஈனும் - அளவில்லாத சிறப்பைத் தரும்.

(க-உ) ஒருவன் தன் சுற்றத்தாரிடத்துப் பாராட்டும் அன்பு பிறர் இடத்தும் விருப்பைத் தரும்; அவ்விருப்பம் யாவரும் நட்பென்று சொல்லப்படும் அளவுகடந்த சிறப்பினைத் தரும். (74)

5.  அன்புற் றமர்ந்த வழக்கென்ப வையகத்
    தின்புற்றா ரெய்துஞ் சிறப்பு.

(ப-உ) வையகத்து - இவ்வுலகத்தில்; இன்புற்றார் - (இல்வாழ்க்கை யில்) இன்பத்தை அனுபவித்தார்கள்; எய்தும் சிறப்பு - மறுமையில் அடையும் பேரின்பமும்; அன்பு உற்று அமர்ந்த வழக்கு - அன்புடையராய் ஒழுகிய ஒழுக்கத்தின் பயன் (என்று அறிஞர் கூறுவர்).

(க-உ) இவ்வுலகில் இல்வாழ்க்கையில் இன்பம் அனுபவித் தவர்கள் மறுமையில் அடையும் பேரின்பமும் அன்புடையராய் ஒழுகிய ஒழுக்கத்தின் பயன் என அறிஞர் கூறுவர். (75)

6.  அறத்திற்கே அன்புசார்(பு) என்ப அறியார்
    மறத்திற்கும் அஃதே துணை.

(ப-உ) அறியார் - அறியாதவர் (சிலர்); அன்பு அறத்திற்கே சார்பு என்ப - அன்பு தருமஞ் செய்வதற்கே துணையாவது என்பர்; மறத்திற்கும் - தீமையை ஒழிப்பதற்கும்; அஃதே அதுவே; துணை - துணையாவது.

(க-உ) தருமம் செய்வதற்கே அன்பு துணையாயுள்ளது என அறிவில்லாதவர் கூறுவர்; தருமகுணமில்லாதவனை நல்வழிப்படுத்து வதற்கு உதவி செய்வதும் அன்பேயாகும். (76)

7.  என்பி லதனை வெயில்போலக் காயுமே
    அன்பி லதனை அறம்.

(ப-உ) என்பு இல் அதனை - எலும்பில்லாத உயிரை; வெயில்போல - வெப்பம் (சுடுவது) போல; அன்பு இல் அதனை - அன்பில்லாத உயிரை; அறம் காயும் - அறக்கடவுள் வருத்தும்.

எலும்பில்லாத புழுக்களை வெய்யில் சுடுவதுபோல அன்பில்லாத உயிரைத் தரும தேவதை வருந்தும். (77)

8.  அன்பகத் தில்லா உயிர்வாழ்க்கை வன்பாற்கண்
    வற்றன் மரந்தளிர்த் தற்று.

(ப-உ) அன்பு அகத்து இல்லா உயிர் - மனத்தில் அன்பில்லாத உயிரினது; வாழ்க்கை - (இல்லற) வாழ்க்கையானது; வன்பால் கண் - கடினமான நிலத்தில்; வற்றல் மரம் - உலர்ந்த மரம்; தளிர்த்தற்று - தளிர்த்தாற் போலும்.

(க-உ) மனத்தில் அன்பில்லாத மக்கள் இல்லறத்தில் நன்கு வாழ்தல் கடினமான நிலத்தில் உலர்ந்தமரம் தளிர்த்தல் போன்றது. (உலர்ந்த மரம்
தளிராது) (78)

9.  புறத்துஉறுப்பு எல்லாம் எவன்செய்யும் யாக்கை
    அகத்துறுப்பு அன்பி லவர்க்கு.

(ப-உ) யாக்கை - உடம்பிற்கு; அகத்து உறுப்பு - உள் உறுப்பாகிய; அன்பு இலவர்க்கு - அன்பு இல்லாதவர்களுக்கு; புறத்து உறுப்பு எல்லாம் - வெளியே உள்ள உறுப்புக்கள் எல்லாம்; எவன் செய்யும் - யாது பயனைச் செய்யும்?

(க-உ) மனத்தில் அன்பில்லாதவர்க்கு வெளி அவயவங்களால் பயனில்லை. (79)

10. அன்பின் வழியது உயிர்நிலை அஃதிலார்க்(கு)
    என்புதோல் போர்த்த உடம்பு.

(ப-உ) உயிர்நிலை அன்பின் வழியது - உயிருக்கு இருப்பிடம் அன்பின் வழியாக வரும் அறம்; அஃது இலார்க்கு - அவ்வன்பு இல்லாதார்க்கு; உடம்பு என்புதோல் போர்த்த - உடம்பு எலும்பின்மேல் தோலினால் மூடப்பட்டது.
உயிர்நிலை அன்பின் வழியது - அன்பே உயிருக்கு இருப்பிடம் எனுமாம்.

(க-உ) அன்பு சம்பந்தப்பட்டு நின்ற உடலே உயிர் நிலை பெறும் உடம்பாகும்; அன்பில்லாதவர்க்கு உடம்புகள் எலும் பாலும், தோலினா லும் மூடப்பட்டவைகளேயன்றி உயிர் உள்ளனவாகா. (அன்பில்லார் உயிரில்லார் என்றவாறு) (80)

9. விருந்தோம்பல்
(விருந்தோம்பல் - (விருந்தினரை வரவேற்றல்)
1. இருந்தோம்பி இல்வாழ்வ தெல்லாம் விருந்தோம்பி
வேளாண்மை செய்தற் பொருட்டு.

(ப-உ) (மனைவியோடும்) இல்இருந்து - வீட்டிலே இருந்து; ஓம்பி - (பொருள்களைக்) காப்பாற்றி; வாழ்வது எல்லாம் - வாழுஞ் செய்கை எல்லாம்; விருந்து ஓம்பி - விருந்தினரை வரவேற்று; வேளாண்மை செய்தல் பொருட்டு - உபகாரத்தை (அவருக்குச்) செய்தற் பொருட்டாம்.

(க-உ) மனைவியோடும் வீட்டிலிருந்து பொருள்களைக் காப்பாற்றி வாழும் செய்கையெல்லாம் விருந்தினரை உபசரித்து அவர்க்கு உபகாரஞ் செய்வதற்காகவே ஆகும். (81)

2.  விருந்து புறத்ததாத் தானுண்டல் சாவா
    மருந்தெனினும் வேண்டற்பாற் றன்று.

(ப-உ) (உண்ணப்படும் பொருள்) சாவாமருந்து எனினும் - அமிர்தமாயினும்; விருந்து புறத்தது ஆக - (தன்னை நோக்கிவந்த) விருந்தினர் (தன் வீட்டின்) வெளியே இருக்க; தான் உண்டல் - தான் உண்ணுதல்; வேண்டல் பாற்று அன்று - விரும்பப்படும் தன்மையுடையதன்று.

உண்பது மரணத்தை நீக்கும் அமிர்தமாயினும், தன்னிடத்தே வந்த விருந்தினர் வீட்டின் வெளியேயிருக்க அதனை ஒருவன் உண்ணுதல் முறைமையாகாது. (82)

3.  வருவிருந்து வைகலும் ஓம்புவான் வாழ்க்கை
    பருவந்து பாழ்படுத லின்று.

(ப-உ) வருவிருந்து - (தன்னை நோக்கி வருகின்ற) விருந்தினரை; வைகலும் ஓம்புவான் வாழ்க்கை - நாள்தோறும் உபசரித்து வாழ்கின்றவ னுடைய இல்வாழ்க்கையானது; பருவந்து பாழ்படுதல் இன்று - (வறுமையால்) வருந்திக் கெடுதல் இல்லையாகும்.

(க-உ) தினமும் தன்னிடம் வருகின்ற விருந்தினரைப் பேணி ஒழுகும் குடும்ப வாழ்க்கை வறுமையால் வருந்துவது இல்லை. (83)

4.  அகனமர்ந்து செய்யா ளுறையும் முகனமர்ந்து
    நல்விருந் தோம்புவா னில்.

(ப-உ) முகன் அமர்ந்து - முகம் மலர்ந்து; நல் விருந்து ஓம்புவான் இல் - தகுந்த விருந்தினரைக் காப்பவனது வீட்டில்; செய்யாள் - இலக்குமி; அகன் அமர்ந்து - மனம் மகிழ்ந்து; உறையும் - வாழ்ந்து கொண்டிருப்பாள்.

(க-உ) முகம் மலர்ந்து விருந்தினரை உபசரிப்பவனது வீட்டில் இலக்குமி மனமகிழ்ந்து வாழ்வாள் (84)

5.  வித்தும் இடல்வேண்டும் கொல்லோ விருந்தோம்பி
    மிச்சில் மிசைவான் புலம்.

(ப-உ) விருந்து ஓம்பி - விருந்தினரை உண்பித்து; மிச்சில் மிசைவான் புலம் - எஞ்சிய உணவை உண்கின்றவனுடைய விளை நிலத்தில்; வித்தும் இடல் வேண்டும் கொல் - (விளையும்பொருட்டு) விதையையும் போட வேண்டுமோ? (அது தானே விளையும்.)

கொல் - அசைநிலை.
வந்த விருந்தினனை முன்னமே உண்ணச்செய்து எஞ்சியிருப் பதைத்தான் உண்கின்றவனுடைய நிலம் விதையாமலே விளையும். (85)

6.  செல்விருந் தோம்பி வருவிருந்து பார்த்திருப்பான்
    நல்விருந்து வானத் தவர்க்கு.

(ப-உ) செல்விருந்து ஓம்பி - வந்த விருந்தினரை உபசரித்து; வருவிருந்து பார்த்திருப்பான் - (இனி) வரக்கூடிய விருந்தினரை எதிர்பார்த் திருப்பவன்; வானத்தவருக்கு நல் விருந்து - தேவர்களின் நல்ல விருந்தினனாவான்.

(க-உ) முன் விருந்தாக வந்தவனை உபசரித்து, இனி வரும் விருந்தி னனை எதிர்பார்த்திருப்பவனைத் தேவர்கள் மிக விரும்புவார்கள். (86)

7.  இனைத்துணைத் தென்பதொன் றில்லை விருந்தின்
    துணைத்துணை வேள்விப் பயன்.

(ப-உ) வேள்விப் பயன் - (விருந்தினரை உபசரித்தலாகிய) வேள்வி யினது பயன்; இனைத்துணைத்து என்பது - இன்ன அளவினை உடையது என்பதாகிய; ஒன்று இல்லை - ஓரளவினை உடையதன்று; விருந்தின் துணை துணை - விருந்தினது (தகுதி) அளவே (அதற்கு) அளவாம்.

(க-உ) விரும்தோம்புதலாகிய கொடையின் பயன் ஓர் அளவினை உடையதன்று. அதற்கு அவ்விருந்தின் தகுதி அளவே அளவு. (87)

8.  பரிந்தோம்பிப் பற்றற்றே மென்பர் விருந்தோம்பி
    வேள்வி தலைப்படா தார்.

(ப-உ) விருந்து ஓம்பி - (தமது பொருளைக்கொண்டு) விருந்தினரை உபசரித்து; வேள்வி தலைப்படாதார் - விருந்தோம்பு தலின் பயனை அடையாதவர்; பரிந்து ஓம்பி - (தமது பொருளை) வருந்திக்காத்து; பற்று அற்றேம் என்பர் - (பின்பு அதனை இழந்து) ஆதரவு அற்றவர்கள் ஆனோம் என்று சொல்லி வருந்தும் நிலையை அடையர்.

(க-உ) தாம் வைத்திருக்கும் பொருளைக்கொண்டு விருந்தினரை உண்பியாதவர், பின்பு அப்பொருளை இழந்து நாம் ஆதரவற்றவர்களா யினோம் என்னும் நிலையை அடைவர். (88)

9.  உடைமையு ளின்மை விருந்தோம்பல் ஓம்பா
    மடமை மடவார்க னுண்டு.

(ப-உ) உடைமையுள் - (பொருள்) உடையராயிருக்குங் காலத் தில்; இன்மை - வறுமையாவது; விருந்தோம்பல் - விருந்தினரை உபசரித்தலை; ஓம்பா மடமை - மேற்கொள்ளாத மூடத்தனமாகும்; மடவார்கண் உண்டு - (அப்பேதைமை) அறிவில்லாதவர்களிடத்தி லுண்டு.

(க-உ) கையிற்பொருள் இருக்கும்போது விருந்தினரைப் பேணாமல் இருப்பதே வறுமையாவது; விருந்தினரைப் பேணாதிருக் கும் மூடத்தன்மை அறிவில்லாதவர்களிடத்தில் காணப்படும். (89)

10. மோப்பக் குழையு மனிச்சம் முகந்திரிந்து
    நோக்கக் குழையும் விருந்து.

(ப-உ) அனிச்சம் - அனிச்சம்பூ; மோப்பக் குழையும் - முகர்ந்தால் வாடும்; விருந்து - விருந்தினர்; முகம் திரிந்து நோக்க குழையும் - முகம் வேறுபட்டு நோக்க (அவர்) வாடுவர்.

(க-உ) அனிச்சம்பூ முகர்ந்து பார்த்தால் வாடும்; விருந்தினரோ, விருந்தளிப்பவரின் முகம் வேறுபட்டுத் தோன்றினால் வாடுவர். (90)

10. இனியவை கூறல்
(இனியவை கூறல் - மனத்துக்கு மகிழ்ச்சியைத் தரும்
இனிய சொற்களைக் கூறுதல்)

1.  இன்சொலால் ஈரம் அளைஇப் படிறிலவாம்
    செம்பொருள் கண்டார்வாய்ச் சொல்.

(ப-உ) ஈரம் அளைஇ - அன்போடு கலந்து; படிறு இல ஆம் - வஞ்சனையில்லாதிருக்கின்ற; செம்பொருள் - அறத்தினை; கண்டார் - உணர்ந்தார்; வாய்ச்சொல் - சொற்கள் : இன்சொல் - இன்சொல்லாகும்.

(க-உ) அன்பு கலந்து பொய்யில்லாத அறத்தினை அறிந்தவர் சொல்லும் சொற்களே இனிய சொற்கள். (91)

2.  அகனமர்ந் தீதலின் நன்றே முகனமர்ந்(து)
    இன்சொலன் ஆகப் பெறின்.

(ப-உ) முகன் அமர்ந்து - (கண்டவுடன்) முகம் மலர்ந்து; இன்சொலன் ஆகப் பெறின் - இனியசொல் சொல்ல வல்லவனா னால்; அகன் அமர்ந்து - மனம்விரும்பி; ஈதலின் - கொடுத்தலினும்; நன்று - நல்லது.

(க-உ) மனம் மகிழ்ந்து ஒருவனுக்கு ஒன்றைக் கொடுப்பதைக் காட்டிலும், முகம் மலர்ந்து இன்சொற்களைச் சொல்லுதல் சிறந்தது. (92)

3.  முகத்தான் அமர்ந்தினிது நோக்கி அகத்தானாம்
    இன்சொ லினதே அறம்.

(ப-உ) அறம் - தருமமாவது; முகத்தான் அமர்ந்து - (விருந்தினரைக் கண்டபோதே) முகத்தால் விரும்பி; இனிது நோக்கி - இனிதாகப் பார்த்து; (பின்வந்து சேர்ந்தவிடத்து) அகத்தான் ஆம் இன் சொல்லினதே - மனம் நிறைந்துவரும் இனிய சொற்களைச் சொல்லுதலே.

(க-உ) தருமம் என்று சொல்லப்படுவது விருந்தினரைத் தூரத்தில் கண்டவுடன் முகம் மலர்ந்து பார்த்துப் பின் அவர் மனத்தில் எழுகின்ற அன்பு உணர்ச்சியினால் இனிய சொற்களைச் சொல்லுதலாகும். (93)

4.  துன்புறூஉம் துவ்வாமை இல்லாகும் யார்மாட்டும்
    இன்புறூஉம் இன்சொல் அவர்க்கு.

(ப-உ) யார் மாட்டும் அன்பு உறூஉம் - எல்லாரிடத்தும் இன்பத்தை மிகுவிக்கும்; இன்சொல் அவர்க்கு - இனிய சொல்லை உடையவர்களுக்கு; துன்பு உறூஉம் - துன்பத்தை உண்டாக்குகிற; துவ்வாமை - வறுமை; இல் ஆகும் - இல்லை ஆகிவிடும்.

(க-உ) எவரிடத்தும் இன்பத்தை அதிகம் கொடுக்கும் இனிய சொல்லைப் பேசுகின்றவர்களுக்கு வருத்தத்தைத் தருகின்ற வறுமை வராது. (94)

5.  பணிவுடைய னின்சொல னாதல் ஒருவற்
    கணியல்ல மற்றுப் பிற.

(ப-உ) ஒருவற்கு - ஒருவனுக்கு; அணி - ஆபரணமாவது; பணிவு உடையன் - (பெரியோரிடத்தே) வணக்கமுடையவனாகி; இன் சொலன் ஆதல் - (எல்லாரிடத்தும்) இனிய சொல்லை உடையவனாயிருக்கையாம்; பிற - (இவ்விரண்டுமல்லாமல் உடம்பில் அணியும்) மற்றை ஆபரணங்கள்; அல்ல - ஆபரணங்களாகா. மற்று - அசைநிலை.

(க-உ) ஒருவனுக்கு ஆபரணமாவது பெரியோரிடத்து வணக்கமும் எல்லாரிடத்தும் இனிய சொல்லும் உடையனாதல்; இவையல்லாது உடம்பில் அணியும் வேறு ஆபரணங்கள் அணிகளாக மாட்டா. (95)

6.  அல்லவை தேய அறம்பெருகும் நல்லவை
    நாடி இனிய சொலின்.

(ப-உ) நல்லவை - (பிறர்க்கு) நன்மை பயக்கும் சொற்களை; நாடி - ஆராய்ந்து; (இனிய சொலின் - இனிமையாக (ஒருவன்) சொல்வானாயின்; (அவனுக்கு) அல்லவை தேய - பாவங்கள் தேய; அறம் - புண்ணியம்; பெருகும் - வளரும்.

(க-உ) நன்மைதரும் சொற்களை ஆராய்ந்து ஒருவன் இனிமையாகச் சொல்லுவனாயின், பாவங்கள் கெட்டுத் தருமம் வளரும். (96)

7.  நயனீன்று நன்றி பயக்கும் பயனீன்று
    பண்பின் தலைப்பிரியாச் சொல்.

(ப-உ) பயன் ஈன்று - (பிறருக்கு) நன்மையைக் கொடுத்து; பண்பின் தலைப்பிரியா - இனிமைக் குணத்தினின்றும் நீங்காத; சொல் - சொற்கள்; நயன் ஈன்று - நீதி வாழ்க்கையை உண்டாக்கி; நன்றி பயக்கும் - நல்வழியில் நடத்தலால் உண்டாகும் பயனையும் தரும்.

(க-உ) பிறர்க்கு நன்மையை விளைத்து இனிமைக் குணத்தினின்றும் நீங்காத சொற்கள் நீதி வாழ்க்கையை உண்டாக்கி நற்பயனையும் தரும்.(97)

8.  சிறுமையுள் நீங்கிய இன்சொல் மறுமையும்
    இம்மையும் இன்பந் தரும்.

(ப-உ) சிறுமையுள் நீங்கிய - பிறருக்குத் துன்பஞ்செய்யாத; இன்சொல் - இனிய சொற்கள்; மறுமையும் இம்மையும் இன்பம் தரும் - வரும் பிறப்பிலும் இப்பிறப்பிலும் இன்பத்தைக் கொடுக்கும்.

(க-உ) பிறர்க்குத் துன்பம் விளையாத இனிய சொற்கள் ஒருவனுக்கு இம்மையிலும் மறுமையிலும் இன்பம் தரும். (98)

9.  இன்சொல் இனிதீன்றல் காண்பான் எவன்கொலோ
    வன்சொல் வழங்கு வது.

(ப-உ) இன்சொல் இனியது ஈன்றல் காண்பான் - பிறர் சொல்லும் இனிய சொற்கள் தனக்கு இனிமை தருவதை உணருகின்றவன்; வன்சொல் வழங்குவது எவன் - (தான்) பிறரிடம் கடிய சொற்களைச் சொல்லுவது எதனாலோ? கொல், ஒ - அசை.

(க-உ) பிறர் சொல்லும் இனிய சொல் தனக்கு இனிமையா யிருத்தலை உணருகின்றவன் பிறரிடம் கடிய சொற்களைச் சொல்வது ஏன்?

10. இனிய வுளவாக இன்னாத கூறல்
    கனியிருப்பக் காய்கவர்ந் தற்று.

(ப-உ) இனிய உள ஆக - இனிய சொற்கள் (தன்னிடத்தே) உண்டா யிருக்க; (அவற்றைச் சொல்லாமல்) இன்னாத கூறல் - இனிமையில்லாத சொற்களை (ஒருவன்) சொல்லுதல்; கனி இருப்ப - (இனிய) கனிகள் தன்னிடத்தே இருக்க; (அவற்றைத் தின்னாது) காய் - (இனிமையில்லாத) காய்களை; கவர்ந்து அற்று - தின்பதனோடு ஒக்கும்.

(க-உ) இனிய சொற்களைக் கூறாது இனிமையில்லாத கொடுஞ் சொற்களை ஒருவன் கூறுதல் தன் கையிடத்துள்ள கனிகளை உண்ணாது இனிமையில்லாத காய்களை உண்டதனோடு ஒக்கும். (100)

11. செய்ந்நன்றி யறிதல்
(செய்ந்நன்றியறிதல் - தனக்குப் பிறர் செய்த நன்மையை மறவாமல் அதற்கேற்றபடி நடத்தல்.)
1. செய்யாமற் செய்த உதவிக்கு வையகமும்
வானகமும் ஆற்ற லரிது.

(ப-உ) செய்யாமல் - (தனக்கு முன் ஒரு உதவியும்) செய்யா திருக்க; செய்த உதவிக்கு - (ஒருவன் பிறனுக்குச்) செய்த உதவிக்கு, வையகமும் - மண்ணுலகத்தையும்; வான் அகமும் - விண்ணுலகத்தையும்; (ஈடாகக் கொடுத்தாலும்) ஆற்றல் அரிது - (அக்கொடை) சமமாகாது.

(க-உ) தனக்கு முன் ஒரு உதவியும் செய்யாதிருக்க ஒருவன் பிறனுக்குச் செய்த உதவிக்கு மண்ணுலகும் விண்ணுலகும் கைம்மாறாகக் கொடுத்தாலும் அக்கொடை சமமாகாது. (101)

2.  காலத்தினால் செய்த நன்றி சிறிதெனினும்
    ஞாலத்தின் மாணப் பெரிது.

(ப-உ) காலத்தினால் - (ஒருவனுக்கு) ஆபத்து வந்த காலத்தில்; செய்த - (ஒருவன்செய்த; நன்றி - உபகாரம்; சிறிது எனினும் - சிறிதா யிருந்ததாயி னும்; (அது கிடைத்த சமயத்தை நோக்க) ஞாலத்தின் - நில உலகத்தினும்; மாணப் பெரிது - மிகப் பெரியதாம்.

(க-உ) ஒருவனுக்கு ஆபத்து வந்த காலத்தில் ஒருவன் செய்த உபகாரம் சிறிதாயிருந்ததாயினும் அக்காலத்தை நோக்க அது இப்பூமியிலும் மிகப் பெரியதாகும். (102)

3.  பயன்றூக்கார் செய்த வுதவி நயன்றூக்கின்
    நன்மை கடலிற் பெரிது.

(ப-உ) பயன் தூக்கார் - பயனைச் சிந்திக்காதவராய்; செய்த உதவி நயன் தூக்கின் - செய்த உதவியாகிய நன்மையை ஆராயின்; நன்மை கடலின் பெரிது - (அதன்) நன்மையானது கடலினும் பெரிது.

(க-உ) பிரதிபலன் கருதாது ஒருவர் செய்த நன்மையின் பெருமையை ஆராயின் அது கடலினும் பெரிதாம். (103)

4.  தினைத்துணை நன்றி செயினும் பனைத்துணையாக்
    கொள்வர் பயன்தெறி வார்.

(ப-உ) பயன் தெரிவார் - (செய் நன்றியின்) பயனை நன்கு அறிந்தவர்; தினை துணை நன்றி செயினும் - தினையளவு நன்றி செய்தாராயினும்; பனை துணை ஆ கொள்வர் - (அதனை அவ்வளவின தென்று கொள்ளாது) பனை அளவாகக் கொள்வர்; (தினை அரிசி மிகச் சிறியது; பனை - பனைமரம் அளவாக.)

(க-உ) தினையளவு மிகச்சிறிய உபகாரத்தை ஒருவன் செய்தானாயி னும் அதனை நன்றியறிவார் பனைமரம் அளவாக நினைப்பர். (104)

5.  உதவி வரைத்தன் றுதவி உதவி
    செயப்பட்டார் சால்பின் வரைத்து.

(ப-உ) உதவி - பதில் உதவி; உதவி வரைத்து அன்று - (முன் செய்த) உதவியளவாகக் கொள்ளப்படுவதன்று; உதவி செயப்பட்டார் - அவ் வுதவியைப் பெற்றுக் கொண்டவரது; சால்பின் வரைத்து - தகுதி யளவினதாம்.

(க-உ) ஒரு உதவியை இன்னொருவனிடமிருந்து பெற்றவன் பதில் உபகாரஞ்செய்யும்போது தான் பெற்ற உதவி அளவாகச் செய்தல் கூடாது; தான் எவ்வளவு செய்ய முடியுமோ அவ்வளவுக்குச் செய்தல் வேண்டும். (105)

6.  மறவற்க மாசற்றார் கேண்மை துறவற்க
    துன்பத்துள் துப்பாயார் நட்பு.

(ப-உ) துன்பத்துள் - துன்பம் வந்த காலத்தில்; துப்பு ஆயார் - (தனக்கு) உதவியவரது; நட்பு - நேசத்தை; துறவற்க - விடாதிருக்க; மாசு அற்றார் - (அறிவு ஒழுக்கங்களால்) குற்றம் அற்றவரது; கேண்மை - நட்பை; மறவற்க - மறவா திருத்தல் வேண்டும்.

(க-உ) துன்பத்தில் உதவியவர் நட்பை விடுதலாகாது; அறிவு ஒழுக்கங்களில் குற்ற மில்லாதவரின் உறவை மறத்தலாகாது. (106)

7.  எழுமை எழுபிறப்பும் உள்ளுவர் தங்கண்
    விழுமம் துடைத்தவர் நட்பு.

(ப-உ) தம் கண் - தம்மிடத்து (உண்டாகிய); விழுமம் துடைத்தவர் நட்பு துன்பத்தை நீக்கினவரது நட்பை; எழுமை - (வினைபற்றித் தொடர்ந்து வருகின்ற) ஏழு வகையினையுடைய - எழுபிறப்பும் - (தமது) ஏழுவகைப் பிறப்பிலும்; உள்ளுவர்; நினைப்பர்.
எழுமை எழுபிறப்பும் - இனிவரும் பிறப்புக்களிலும் எனிலும் அமையும்.

(க-உ) நல்லவர், தமது துன்பத்தை நீக்கியவரது நட்பை வினைப் பயனால் தொடர்ந்து வருகின்ற ஏழுவகைப் பிறப்பிலும் நினைப்பர். (107)

8.  நன்றி மறப்பது நன்றன்று நன்றல்லது
    அன்றே மறப்பது நன்று.

(ப-உ) நன்றி - (ஒருவன் முன் செய்த) நன்மையை; மறப்பது நன்று அன்று - மறந்து விடுதல் (ஒருவனுக்கு) தருமம் அன்று; நன்று அல்லது - (அவன் செய்த) தீமையை; அன்றே மறப்பது நன்று - அப்பொழுதே மறுந்துவிடுதல் அறமாகும்.

(க-உ) ஒருவன் செய்த நன்மையை ஒருபோதும் மறத்தலாகாது; அவன் செய்த தீமையை உடனே மறந்துபோதல் நல்லது. (108)

9.  கொன்றன்ன இன்னா செயினும் அவர்செய்த
    ஒன்றுநன்று உள்ளக் கெடும்.

(ப-உ) கொன்று அன்ன இன்னா செயினும் - (முன்பு தமக்கு நன்மை செய்தவர்) தம்மைக் கொன்றலொத்த துன்பத்தை இழைத்தாராயினும்; அவர் செய்த நன்று ஒன்று உள்ள - அவர் முன்பு செய்த நன்றி ஒன்றை நினைக்க; கெடும் - (அவர்செய்த துன்பங்கள் எல்லாம்) நீங்கும்.

(நன்மை செய்த ஒருவர் கொலைபோன்ற கொடுமைகளைச் செய்தாராயினும், அவர் செய்த ஒரு உபகாரத்தை நினைத்துத் தீமைகளை மறக்கவேண்டும். (109)

10. எந்நன்றி கொன்றார்க்கும் உயவுண்டாம் உய்வில்லை
    செய்ந்நன்றி கொன்ற மகற்கு.

(க-உ) எந் நன்றி கொன்றார்க்கும் - எவ்வகைப் பெரிய தருமங்களைக் கெடுத்தவருக்கும்; உய்வு உண்டு - பாவத்தினின்றும் நீங்கும் வழி உண்டு; செய் நன்றி கொன்ற மகற்கு - ஒருவர் செய்த உபகாரத்தை மறந்த மனிதனுக்கு; உய்வு இல்லை - உய்யும் வழி இல்லை.
எந்நன்றி என்பதில் எகரவினா சிறப்பை உணர்த்தும்.

(க-உ) எவ்வகை நன்மைகளை அழித்தவர்க்கும் பாவத்தினின்றும் நீங்கும் வழி உண்டு. ஒருவன் செய்த உபகாரத்தை மறந்தவர்களுக்கு உய்யும் வழி இல்லை. (110)

12. நடுவுநிலைமை
(நடுவுநிலைமை - பகைவர், அயலார், நண்பர் என்று
பாராமல் சமனாய் நிற்கும் நிலை)
1. தகுதி யெனஒன்று நன்றே பகுதியாற்
பாற்பட் டொழுகப் பெறின்.

(ப-உ) பகுதியால் - (பகைவர், அயலார், நண்பர் என்னும்) பகுதியின ரிடத்தும்; பால் பட்டு - தம் முறையை விடாது; ஒழுக பெறின் - நடக்கப் பெற்றால்; தகுதி என ஒன்றே - நடு நிலைமை என்னும் ஒரு அறமே; நன்று - நன்மையைத் தரும்.

(க-உ) பகைவர் அயலார் நண்பர் என்னும் வேறுபாடின்றி நடுவு நிலைமையோடு நடந்தால் அந்நடுவுநிலை என்னும் ஒரு அறமே போதிய அளவு நன்மையைத் தரும். (111)

2.  செப்ப முடையவன் ஆக்கஞ் சிதைவின்றி
    எச்சத்திற் கேமாப் புடைத்து.

(ப-உ) செப்பம் உடையவன் ஆக்கம் - நடுவு நிலைமையை உடையவனது செல்வம்; அழிவு இன்றி - அழியாது; எச்சத்துக்கு ஏமாப்பு உடைத்து - அவன் சந்ததியிலுள்ளவர்களுக்கும் இன்பந்தரவல்லது.

(க-உ) நடுவுநிலை யுடையவனுடைய செல்வம் அழிந்து போகாமல் அவன் சந்ததியிலுள்ளவர்களுக்கும் உதவக் கூடியதாகும். (112)

3.  நன்றே தரினும் நடுவிகந்தா மாக்கத்தை
    அன்றே யொழிய விடல்.

(ப-உ) நன்றே தரினும் - (தீங்கின்றி) நன்மையே தரினும்; நடுவு இகந்து - நடுவு நிலைமை நீங்கலால்; ஆம் ஆக்கத்தை - உண்டாகின்ற செல்வத்தை; அன்றே ஒழிய விடல் - அப்போதே விட்டு விடவேண்டும்.

(க-உ) நன்மையே தருவதாயினும் நடுநிலை தவறுதலால் உண்டா கின்ற செல்வத்தை விரும்புதலாகாது. (113)

4.  தக்கார் தகவில ரென்ப தவரவர்
    எச்சத்தாற் காணப் படும்.

(ப-உ) தக்கார் தகவிலர் என்பது - (ஒருவர்) நடுவுநிலையுடை யவர் அல்லது நடுவுநிலை இல்லாதவர் என்பதை; அவர் அவர் எச்சத்தால் காணப்படும் - அவர்களுக்கு நல்ல மக்கள் இருப்பதாலும் இல்லாததாலும் அறிந்து கொள்ளலாம்.

(க-உ) ஒருவர் நடுவுநிலைமையுள்ளவர் அல்லது நடுவுநிலைமை யில்லாதவர் என்பதை அவர்களுக்கு நன்மக்கள் இருப்பதாலும் இல்லாத தாலும் அறிந்து கொள்ளலாம். (114)

5.  கேடும் பெருக்கமு மில்லல்ல நெஞ்சத்துக்
    கோடாமை சான்றோர்க் கணி.

(ப-உ) கேடும் - (தீவினையால்) கேடும்; பெருக்கமும் - (நல்வினை யால்) செல்வமும்; இல் அல்ல - இல்லாமல் இல்லை (பழவினையால் அவை முன்னே அமைந்து கிடந்தன); சான்றோர்க்கு அணி - (அறிவால்) நிறைந்த வர்க்கு அழகாவது; நெஞ்சத்து கோடாமை - (அதனை மனத்தில் அறிந்து) நடுவு நிலைமையில் தவறாமையாகும்.

(க-உ) ஆக்கமும் கேடும் தத்தம் வினைகளால் வரும் என்பதை அறிந்து நடுவுநிலை தவறாதிருத்தல் அறிவால் நிறைந்தவர்க்கு அழகாகும். (115)

6.  கெடுவல்யான் என்ப தறிகதன் நெஞ்சம்
    நடுவொரீஇ அல்ல செயின்.

(ப-உ) தன் நெஞ்சம் - தனது மனம்; நடுவு ஒரீஇ - நடுநிலைமை
நீங்கி; அல்ல செயின் - நடுவல்லாதவற்றைச் செய்யுமாயின் (அது
காரணமாக); யான் கெடுவல் என்பது அறிக - யான் கெட்டு விடுவேன் என்பதற்கு (அது) அறிகுறியாகும் என அறிக.
ஒருவி என்பது ஒரீஇ என விகாரப்பட்டு அளபெடுத்தது.

(க-உ) மனம் நடுநிலைமை நீங்கி, முறையல்லாதவற்றைச் செய்தால் யான் கெட்டுவிடுவேன் என்று அறிக. (116)

7.  கெடுவாக வையா துலகு நடுவாக
    நன்றிக்கட் டங்கியான் தாழ்வு.

(ப-உ) நடுஆக - ஞாயமாக நின்று; நன்றிக் கண் - தருமத்தின்
கண்ணே; தங்கியான் - தங்கினவனது; தாழ்வு - வறுமையை; உலகம் - உயர்ந்தோர்; கெடு ஆக வையாது - வறுமை என்று கருதார்.

(க-உ) ஞாயமாகத் தருமத்தின் கண் நின்றவனது வறுமையை அறிவுடையோர் தாழ்வாகக் கருதார். (117)

8.  சமன்செய்து சீர்தூக்குங் கோல்போ லமைந்தொருபாற்
    கோடாமை சான்றோர்க் கணி.

(ப-உ) சமன் செய்து - (முன்னே தன்னைச்) சமனாகச் செய்து; சீர்தூக்கும் கோல்போல் - (பின்னே தன்னிடத்து வைக்கப்பட்ட பாரத்தை) அளவு செய்வதாகிய தராசுகோல் போல; அமைந்து - (தன்மைகளால்) நிறைந்து; ஒருபால் கோடாமை - ஒரு பக்கம் சாயாதிருத்தல்; சான்றோர்க்கு அணி - (அறிவால்) நிறைந்தோர்க்கு அழகாகும்.

(க-உ) தராசு கோலைப்போல நடுநிற்பது அறிவுடையோர்க்குச்
சிறப்பு. (118)

9.  சொற்கோட்ட மில்லது செப்பம் ஒருதலையா
    உட்கோட்ட மின்மை பெறின்.

(ப-உ) உட்கோட்டம் இன்மை - மனத்திலே கோணலில்லா திருப்பதை; ஒரு தலையாப் பெறின் - உறுதியாகப்பெற்றால்; சொற் கோட்டம் இல்லது - சொல்லாலே கோணலில்லா திருப்பது நடுவு நிலைமையாகும்.

(க-உ) ஒருவனுடைய மனம் கோணலில்லாமல் இருக்குமானால் அதன் சார்பாகிய சொல்லால் கோணலில்லா திருப்பது நடுவு நிலைமை யாகும். (119)

10. வாணிகஞ் செய்வார்க்கு வாணிகம் பேணிப்
    பிறவும் தமபோற் செயின்.

(ப-உ) பிறவும் - பிறர் பொருளையும்; தம் போல் தமது பொருளைப் போல்; பேணி செயின் பாதுகாத்து வாணிகம் செய்தால்; வாணிகம் செய்வார்க்கு - வாணிகம் செய்கின்றவர்களுக்கு; வாணிகம் - வியாபாரம் பெருகும்.

(க-உ) பிறர் பொருளையும் தம்பொருள் போலப் பாதுகாத்து வாணிகம் செய்கின்றவர்களுக்கு வியாபாரம் வளரும். (120)

13. அடக்கம் உடைமை
(அடக்கமுடைமை - மெய், மொழி, மனம் என்பவைகளைத் தீயவழியில் செல்லாது அடக்கிக் கொள்ளுதல்)
1. அடக்கம் அமரருள் உய்க்கும் அடங்காமை
ஆரிருள் உய்த்து விடும்.

(ப-உ) அடக்கம் - (ஒருவனை) அடக்கமாகிய குணம்; அமரருள் உய்க்கும் - தேவருலகில் கொண்டு போய்விடும்; அடங்காமை - அடங்காமையாகிய (தீய) குணம்; ஆர் இருள் உய்த்து விடும் - பொறுக்க முடியாத நரகத்தில் செலுத்திவிடும்.

(க-உ) அடக்கமாகிய குணம், ஒருவனைத் தேவர் மத்தியில் கொண்டு போய்விடும்; அடங்காமை என்னும் குணம் அவனை நரகத்தில் தள்ளி விடும். (121)

2.  காக்க பொருளா அடக்கத்தை ஆக்கம்
    அதனினூஉங்(கு) இல்லை உயிர்க்கு.

(ப-உ) உயிர்க்கு - (ஒருவனுடைய) உயிர்க்கு; அதனின் -
அடக்கத்தின் : ஊங்கு - மேலான; ஆக்கம் இல்லை - செல்வம் இல்லை (ஆதலால்); அடக்கத்தை - அவ்வடக்கத்தை; பொருள்ஆ - சிறந்த பொரு ளாகக் கொண்டு; காக்க - அழியாமற் காக்க.

(க-உ) உயிர்க்கு அடக்கத்தின் மேலான செல்வம் இல்லை; ஆதலால், அடக்கத்தைச் சிறந்த பொருளாகக்கொண்டு காக்க வேண்டும். (122)

3.  செறிவறிந்து சீர்மை பயக்கும் அறிவறிந்
    தாற்றின் அடங்கப் பெறின்.

(ப-உ) அறிவறிந்து - அறிய வேண்டியவைகளை அறிந்து; ஆற்றின் - நல்வழியிலே; அடங்கப்பெறின் - (ஒருவன்) அடங்கி நடந்தால்; செறிவு - (அவனுடைய) அடக்கம்; அறிந்து - (பிறரால்) மதிக்கப் பட்டு; சீர்மை பயக்கும் - (அவனுக்குச்) சிறப்பைத் தரும்.

(க-உ) அறிய வேண்டியவைகளை அறிந்து ஒருவன் அடங்கி நடந்தால் அவனுடைய அடக்கம் பிறரால் மதிக்கப்பட்டு அவனுக்குச் சிறப்பைத் தரும். (123)

4.  நிலையின் திரியாது அடங்கியான் தோற்றம்
    மலையினும் மாணப் பெரிது.

(ப-உ) நிலையின் - தனது ஒழுக்கத்தில்; திரியாது - வேறு படாது நின்று; அடங்கியான் தோற்றம் - அடங்கியிருப் பவனுடைய உயர்வு; மலையினும் மாணப் பெரிது - மலையிலும் மிகப் பெரியதாகும்.

(க-உ) துறவறத்திற் சென்று புலன்களை அடக்கித் தவஞ் செய்தலி லும் இல்லறத்திலிருந்து எல்லா இன்பங்களையும் அனுபவித்துக் கொண்டு அடங்கியிருத்தல் மிகச் சிறந்ததென்பது இதன் பொருள்.

(க-உ) நல்லொழுக்கம் தவறாது ஐம்புலன்களை அடக்கி இருப்பவ னின் பெருமை மலையிலும் மிகப் பெரியதாகும். (124)

5.  எல்லார்க்கும் நன்றாம் பணிதல் அவருள்ளும்
    செல்வர்க்கே செல்வம் தகைத்து.

(ப-உ) பணிதல் - அடங்கி ஒழுகுதல்; எல்லார்க்கும் நன்றாம் - எல்லார்க்கும் நன்மையாம்; அவருள்ளும் - அவ்வெல்லாருள்ளும்; செல்வர்க்கே செல்வம் தகைத்து - செல்வமுடையவருக்கே (அது) வேறு ஒரு செல்வமாகிய சிறப்பினை யுடையது.

(க-உ) அடங்கி நடத்தல் எல்லாருக்கும் நன்மை தருவதாகும்; அவ்வெல்லாருள்ளும் செல்வர்க்கே (அது) வேறொரு செல்வமாகிப் பெருமை தருகின்றது. (125)

6.  ஒருமையுள் ஆமைபோல் ஐந்தடக்கல் ஆற்றின்
    எழுமையும் ஏமாப் புடைத்து.

(ப-உ) ஒருமையுள் - ஒரு பிறப்பில்; ஆமைபோல் ஐந்து அடக்கல் ஆற்றின் - (ஒருவன்) ஆமையைப்போல ஐம்பொறி களையும் அடக்க வல்லவனாயின்; எழுமையும் - (அது அவனுக்கு) ஏழு பிறவிகளிலும்; ஏமாப்பு உடைத்து - (துன்பம் வராது காக்கும்) பாதுகாவலை உடையதாகும்.

(க-உ) ஆமை தனது உறுப்புக்களை உள்ளே இழுப்பதுபோல ஒருவன் ஒரு பிறப்பில் ஐம்பொறிகளையும் அடக்க வல்லவனாயின் அவனை அது இனிவரும் பிறப்பிலும் தீமையினின்றும் பாதுகாக்கும். (126)

7.  யாகாவா(ர்) ஆயினும் நாகாக்க காவாக்கால்
    சோகாப்பர் சொல்லிழுக்குப் பட்டு.

(ப-உ) யாகாவார் ஆயினும் - எல்லாவற்றையும் அடக்க முடியாதவ ராயினும்; நாகாக்க - நாக்கு ஒன்றையேனும் அடக்குக; காவாக்கால் - அதனை அடக்காவிட்டால்; சொல் இழுக்குப் பட்டு - குற்றமான சொற்களைச் சொல்லி; சோகாப்பர் - (தாமே) துன்பம் அடைவர்.

நா காத்தல் - நாவினால் தீயவற்றைச் சொல்லாதிருத்தல்.

(க-உ) எவற்றைக் காக்காவிட்டாலும் நாவைக் காத்தல் வேண்டும்; இல்லாவிடின் குற்றமான சொற்களைச் சொல்லித் தாமே துன்பம் அடைவர். (127)

8.  ஒன்றானுந் தீச்சொற் பொருட்பய னுண்டாயின்
    நன்றாகா தாகி விடும்.

(ப-உ) (நல்ல சொற்களைக் கூறுமிடத்து) ஒன்றானும் - அச்சொற் களில் ஒன்றாவது; தீச்சொற் பொருள் பயன் உண்டாயின் - தீய சொல்லாக விருந்து அதன் பொருளால் பிறர்க்குத் தீய பயன் விளையுமாயின்; நன்று ஆகாதாகி விடும் - நல்ல சொற்களாலாகிய பயனும் இல்லையாகிவிடும்.

(க-உ) ஒருவன் நல்ல சொற்களைக் கூறுமிடத்து அவைகளில் ஒரு சொல்லேனும் தீயதாயிருந்து பொருளால் தீயபயனை விளைக்குமாயின் நல்ல சொற்களாலாகிய பயனும் இல்லாமல் போகும். (128)

9.  தீயினாற் சுட்டபுண் உள்ளாறும் ஆறாதே
    நாவினாற் சுட்ட வடு.

(ப-உ) தீயினால் சுட்ட புண் - (ஒருவன் இன்னொருவனை) நெருப்பி னாற் சுட்ட புண்; உள் ஆறும் - (உடம்பில் கிடந்தாலும்) மனத்தில் கிடவாது (அப்பொழுதே) ஆறிவிடும்; நாவினால் சுட்டவடு - (கொடுஞ் சொற்கள் கூறி) நாக்கினால் சுட்ட புண்; ஆறாது - (மனத்தில்) ஒருபோதும் ஆறாது.

(க-உ) நெருப்பினாற் சுட்டபுண் உடம்பில் தழும்பு ஏற்படினும் மனத்தில் ஆறும்; நாக்கினால் கொடிய சொல் சொல்லி சுட்ட தழும்பு மனதிலே புண்ணை உண்டாக்குவதால் ஆறாது. (129)

10. கதம்காத்துக் கற்றடங்கல் ஆற்றுவான் செவ்வி
    அறம்பார்க்கும் ஆற்றி னுழைந்து.

(ப-உ) கதம்காத்து - (மனத்தில்) கோபம் எழாமல் தடுத்து; கற்று அடங்கல் ஆற்றுவான் - (கற்கவேண்டிய நூல்களைக்) கற்று மன அடக்கஞ் செய்யவல்லவனுடைய; ஆற்றின் அறம் நுழைந்து - வழியிலே அறக்கடவுள் புகுந்து நின்று; செவ்வி பார்க்கும் - அவனை அடையும் சமயத்தைப் பார்த்திருக்கும்.

(க-உ) மனத்தில் கோபம் எழாமல் தடுத்துக் கற்க வேண்டிய வைகளைக் கற்று அடக்கம் அடைந்தவனுடைய வழியிலே அறக் கடவுள் சென்று அவனை அடையும் சமயத்தைப் பார்த்திருக்கும்.

14. ஒழுக்கம் உடைமை
(ஒழுக்கம் உடைமை - தமது கடமைகளைச் செய்து வாழ்தல்)
1. ஒழுக்கம் விழுப்பம் தரலான் ஒழுக்கம்
உயிரினும் ஒம்பப் படும்.

(ப-உ) ஒழுக்கம் - நல்ல ஒழுக்கம்; விழுப்பம் தாலான் - (எல்லாருக்கும்) சிறப்பைக் கொடுத்தலால்; ஒழுக்கம் - அவ்வொழுக்கம்; உயிரினும் ஓம்பப் படும் - உயிரைக் காட்டிலும் அதிக மேன்மையாகப் பாதுகாக்கப்படும்.

(க-உ) ஒழுக்கம் எல்லார்க்கும் சிறப்பு அளித்தலால் உயிரினும் பார்க்க உயர்வாக அதனைக் காத்தல் வேண்டும். (131)

2.  பரிந்தோம்பிக் காக்க ஒழுக்கம் தெரிந்தோம்பித்
    தேரினும் அஃதே துணை.

(ப-உ) ஒழுக்கம் பரிந்து ஓம்பிக் காக்க - ஒழுக்கத்தை வருந்தியும் பாதுகாக்க; தெரிந்து - அறங்கள் பலவற்றையும் ஆராய்ந்து; ஓம்பித் தேரினும் - அவற்றை மனத்தில் வைத்து ஒழுக்கமின்றி முடியுமோ என்று ஆராய்ச்சி செய்து பார்த்தாலும்; அஃதே துணை - அவ்வொழுக்கமே துணையாவதாகத் தெரிகின்றது.

(க-உ) வருத்தப்பட்டும் ஒழுக்கத்தைப் பாதுகாத்தல் வேண்டும்; அறங்கள் பலவற்றையும் ஆராய்ந்து ஒழுக்கமின்றி உலக நடை முடியுமோ என்று ஆலோசித்து பார்த்தாலும் இறுதியில் ஒழுக்கமே துணையாவதாகத் தெரிகின்றது. (132)

3.  ஒழுக்க முடைமை குடிமை ஒழுக்கம்
    இழிந்த பிறப்பாய் விடும்.

(ப-உ) ஒழுக்கம் உடைமை குடிமை - (ஒருவன் இழிந்த குலத்தானாயி னும்) ஒழுக்கமுடையனாக இருந்தால் உயர்ந்த குலத்தைச் சேர்ந்தவனா வான்; இழுக்கம் - (அவ்வொழுக்கத்தில்) தவறுதல்; இழிந்த பிறப்பாய் விடும் - (உயர்குலத்தவனாயினும்) தாழ்ந்தவனாக்கிவிடும்.

(க-உ) ஒருவன் உயர்ந்த குலத்திற் பிறந்தவனாதலை நல்லொழுக்கம் காட்டும் ; ஒழுக்கம் தவறுதல் அவனைத் தாழ்ந்த குலத்தினன் ஆக்கிவிடும். (133)

4.  மறப்பினும் ஒத்துக் கொளலாகும் பார்ப்பான்
    பிறப்பொழுக்கங் குன்றக் கெடும்.

(ப-உ) பார்ப்பான் - நூல்களைக் கற்கின்றவன்; ஒத்து - கற்றதை; மறப்பினும் - மறந்து போவானாயினும்; கொளலாகும் - திரும்பவும் கற்றுக் கொள்ளலாம்; ஒழுக்கம் குன்றக்கெடும் - அவன் தனது ஒழுக்கத்திற்கு குறைவுபட்டால் அவன் குடியின் சிறப்புக் கெடும்.

பார்ப்பான் என்பதற்கு அந்தணன் என்னும் பொருள் பழைய உரையில் காணப்படுகின்றது. வள்ளுவர் சாதிசமயச் சார்பின்றி நூல் செய்தாராதலில் பார்ப்பான் என்பதற்கு அந்தண வகுப்பினன் எனப்பொருள் கோடல் சிறப்பின்று.

(க-உ) நூல்களைக் கற்பான் கற்றதை மறக்க நேர்ந்தாலும் அதனை மறுபடியும் கற்றுக் கொள்ளலாம்; அவன் தனது ஒழுக்கத்தில் குறைவு பட்டால் அவனுடைய குடியின் சிறப்புக் கெடும்.1 (134)

5.  அழுக்கா றுடையான்கண் ஆக்கம்போன் றில்லை
    ஒழுக்கமி லான்கண் உயர்வு

(ப-உ) அழுக்காறு உடையான் கண் - பொறாமையுடைய வனிடத்தில்; ஆக்கம் போன்று - செல்வம் (இல்லாதது) போல; ஒழுக்கம் இலான்கண் - ஒழுக்கமில்லாதவனிடத்தில்; உயர்வு இல்லை - உயர்ச்சி இல்லையாகும்.

(க-உ) பொறாமையுடையவனிடத்தில் செல்வம் நிற்காதது போல ஒழுக்கம் இல்லாதவனிடத்தில் உயர்ச்சி இல்லையாகும். (135)

6.  ஒழுக்கத்தின் ஒல்கார் உரவோர் இழுக்கத்தின்
    ஏதம் படுபாக் கறிந்து.

(ப-உ) இழுக்கத்தின் ஏதம் படுபாக்கு அறிந்து - (ஒழுக்கம்) தப்புதலால் குற்றம் உண்டாவதை உணர்ந்து; உரவோர் - அறிவுடையோர்; ஒழுக்கம் ஒல்கார் - ஒழுக்கத்தினின்று நீங்கார்.

(க-உ) அறிவுடையோர் நல்லொழுக்கத்தோடே ஒழுகுவர்; ஏனெனில் அவர்கள் அதனின்றும் நீங்குவதால் உண்டாகும் தீமையை அறிவர். (136)

7.  ஒழுக்கத்தின் எய்துவர் மேன்மை யிழுக்கத்தின்
    எய்துவ ரெய்தாப் பழி.

(ப-உ) ஒழுக்கத்தின் - ஒழுக்கத்தினால்; மேன்மை எய்துவர் - (எல்லாரும்) மேம்பாட்டை அடைவர்; இழுக்கத்தின் - (அதனினின்று) தவறுதலினாலே; எய்தாப்பழி எய்துவர் - தாம் அடைதற்கு உரியதல்லாத பழியையும் அடைவர்.

(க-உ) ஒழுக்கத்தினால் மேன்மை உண்டாகும்; ஒழுக்கந் தவறினால் அவன் செய்யாத பழியும் அவனை வந்தடையும்.

(ஒழுக்கந் தவறினவர்மேல் பகையினால் ஒருவன் இல்லாத பழியைச் சொல்வானாயினும் அதனையும் அவன் செய்திருப் பானென்று உலகம் ஏற்கும். (137)

8.  நன்றிக்கு வித்தாகும் நல்லொழுக்கந் தீயொழுக்கம்
    என்று மிடும்பை தரும்.

(ப-உ) நல் ஒழுக்கம் - (ஒருவனுக்கு) நல்ல ஒழுக்கமானது; நன்றிக்கு வித்து ஆகும் - புண்ணியத்துக்குக் காரணமாகும்; தீ ஒழுக்கம் - கூடாத ஒழுக்கம்; என்றும் இடும்பை தரும் - (பாவத்துக்குக் காரணமாய்) எப்பொழுதும் துன்பத்தைத் தரும்.

(க-உ) ஒருவனுக்கு நல்லொழுக்கம் புண்ணியத்திற்குக் காரணமாய் இந்தப் பிறவியிலும் அடுத்து வரும் பிறவியிலும் இன்பந் தரும்; தீயொழுக் கம் பாவத்துக்குக் காரணமாய் எப் பிறப்பிலும் துன்பந்தரும். (138)

9.  ஒழுக்க முடையார்க் கொல்லாவே தீய
    வழுக்கியும் வாயாற் சொலல்.

(ப-உ) வழுக்கியும் - மறந்தும்; தீய தீமையுடைய (சொற்களை); வாயால் சொலல் - (தம்) வாயினாலே சொல்லும் செயல்கள்; ஒழுக்கம் உடையார்க்கு ஒல்லா - நல்லொழுக்கமுடையவர்களுக்குக் கூடாதவை.

(க-உ) மறந்தும் தீமையுடைய சொற்களை வாயினால் சொல்லுதல் ஒழுக்கமுடையவர்களுக்கு ஆகாதவை. (139)

10. உலகத் தோடொட்ட ஒழுகல் பலகற்றும்
    கல்லார் அறிவிலா தார்.

(ப-உ) உலகத்தோடு -உலகத்தோடு; ஒட்ட - பொருந்த; ஒழுகல் - நடந்தலை; கல்லார் - அறியாதவர்; பல கற்றும் - பல நூல்களைக் கற்றாராயினும்; அறிவு இலாதார் - அறிவில்லா தவர்களாவர்.

(க-உ) அறிவு ஒழுக்கங்களாற் சிறந்தவர்களோடு ஒத்து நடத்தல் வேண்டும். அவ்வாறு நடக்காதவர்கள் பல நூல்களைக் கற்றாராயினும் அறிவில்லாதவர்களே யாவர். (140)

15. பிறன் இல் விழையாமை
(பிறன் இல் விழையாமை - பிறனுடைய மனைவியை விரும்பாமை)
1. பிறன்பொருளாட் பெட்டொழுகும் பேதைமை ஞாலத்
தறம்பொருள் கண்டார்க ணில்.

(ப-உ) பிறன் பொருளாள் பெட்டு - பிறனுடைய பொருளாயுள்ள வளை விரும்பி; ஒழுகும் பேதைமை - (அதற்கு இசைவாக) நடக்கும் அறியாமை; ஞாலத்து - உலகத்திலே; அறம் பொருள் கண்டார் கண் இல் - அறத்தினதும் பொருளினதும் இயல்புகளை அறிந்தவர்களிடத்திற் காணப்படமாட்டாது.

(க-உ) பிறனுடைய பொருளாயுள்ள மனைவியை விரும்பி நடக்கும் அறியாமை உலகத்தில் அறம் பொருள் என்பவைகளின் இயல்புகளை அறிந்தவர்களிடத்தில் இல்லை. (141)

2.  அறன்கடை நின்றாரு ளெல்லாம் பிறன்கடை
    நின்றாரிற் பேதையா ரில்.

(ப-உ) அறன்கடை நின்றாருள் எல்லாம் - பாவத்திலே நிற்கின்ற எல்லாருள்ளும்; பிறன் கடை நின்றாரில் - அயலவன் தலைவாயிலில் (அவன் மனைவியை விரும்பி) நிற்பவர்களைப் போல; பேதையார் இல் - அறிவில்லாதவரில்லை.

(க-உ) பாவத்தின் வழிநின்றவர்கள் எல்லாருள்ளும் அயலவன் மனையாளை விரும்பி அவன் தலைவாயிலில் நிற்பவனைப் போல அறியாமையுள்ளவர் இல்லை. (142)

3.  விளிந்தாரின் வேறெல்லர் மன்ற தெளிந்தாரில்
    தீமை புரிந்தொழுகு வார்.

(ப-உ) தெளிந்தார் - (தம்மைச்) சந்தேகப்படாதவருடைய; இல் தீமை புரிந்து - மனைவியிடத்திலே பாவஞ் செய்தலை விரும்பி; ஒழுகுவார் - நடப்பவர்; விளிந்தாரின் வேறெல்லர் - (உயிரோடி யிருப்பவராயினும் செத்தவரில் வேறுபாடுடைய வரல்லர்; மன்ற- இது உறுதி.

(க-உ) தன்னைச் சந்தேகப்படாதவனுடைய மனைவி யிடத்திலே பாவஞ் செய்தலை விரும்பி ஒழுகுவார் உயிரோடு இருப்பவராயினும் இறந்தவராவர். இது உறுதி (143)

4.  எனைத்துணைய ராயினும் என்னாம் தினைத்துணையுந்
    தேரான் பிறனில் புகல்.

(ப-உ) தினை துணையும் தேரான் - சிறிதளவும் தமது குற்றத்தை அறியாமல்; பிறன் இல் புகல் - அயலவனுடைய வீட்டில் நுழைதல்; எனைத்துணையராயினும் - எவ்வளவு பெருமையுடையவருக்கும்; எனைத்தாய் முடியும் - (இழிவைத் தருவதன்றி) வேறெவ்வாறு முடியும்?

(க-உ) தமது குற்றத்தைச் சிறிதளவும் அறியாதவராய் அடுத்தவன் வீட்டில் நுழைகின்றவனது பெருமை எவ்வளவு பெரிதாயினும் இழிவைத் தரும். (144)

5.  எளிதென இல்லிறப்பான் எய்துமெஞ் ஞான்றும்
    விளியாது நிற்கும் பழி.

(ப-உ) எளிதென எண்ணி - (இவளை) அடைதல் அரியதன்று என நினைத்து; இல் இறப்பான் - (பிறன்) வீட்டில் புகுகின்றவன்; எஞ்ஞான்றும் - எப்பொழுதும்; விளியாது நிற்கும்பழி எய்தும் - எப்பொழுதும் நீங்காதுநிற்கும் குடிப்பழியை அடைவான்.

(க-உ) இவளை அடைதல் இலகு என்று நினைத்து ஒருவனுடைய மனையில் நுழைகின்றவன் எப்பொழுதும் நீங்காத குடிப்பழியை அடைவான். (145)

6.  பகை பாவ மச்சம்பழி யெனநான்கும்
    இகவாவா மில்லிறப்பான் கண்.

(ப-உ) இல் இறப்பான் கண் - பிறனுடைய மனைவியை விரும்பி அவன் வீட்டிடத்தே செல்பவனிடத்தில்; பகை பாவம் அச்சம் பழி என நான்கும் - பகையும் பாவமும் பயமும் (குல) நிந்தையுமாகிய நான்கும்; இகவா - (ஒருபோதும்) நீங்காமலிருக்கும்.

(க-உ) ஒருவனுடைய மனையாளை விரும்பி அவன் வீட்டிலே செல்கின்றவனிடத்தில் பகை, பாவம், அச்சம், நிந்தை என்னும் நான்கும் எப்பொழுதும் இருக்கும். (146)

7.  அறனியலா னில்வாழ்வா னென்பான் பிறனியலாள்
    பெண்மை நயவா தவன்.

(ப-உ) அறன் இயலான் - அறத்தின் தன்மையோடு கூடி; இல்வாழ்வான் என்பான் - இல்லறம் நடத்துபவன் என்று (புகழ்ந்து) சொல்லப்படுவான்; பிறன் இயலாள் - பிறனுக்கு உரியவளுடைய; பெண்மை நயவாதவன் - பெண் இன்பத்தை விரும்பாதவன்.

(க-உ) அறத்தின் இயல்போடுகூடி இல்வாழ்க்கை வாழ்கின்ற வனென்பான் பிறனொருவனின் மனைவியை விரும்பாதவனாவான். (147)

8.  பிறன்மனை நோக்காத பேராண்மை சான்றோர்க்கு
    அறனொன்றோ ஆன்ற ஒழுக்கு.

(ப-உ) பிறன் மனை நோக்காத - பிறனுடைய துணையாளைப் பாராத; பேர் ஆண்மை - பெரிய வீரம்; சான்றோர்க்கு - அறிவுடை யோர்க்கு; அறன் ஒன்றோ - அறனாகிய ஒன்று மாத்திரமோ? ஆன்ற - மேலான; ஒழுக்கு - ஒழுக்கமுமாகும். (அது தருமம் மட்டுமன்று; சிறந்த ஒழுக்கமுங் கூட என்றவாறு.)

(க-உ) பிறனுடைய மனைவியைப் பாராத பெருங்குணம் அறிவுடை யோர்க்கு நீதியும் நிரம்பிய ஒழுக்கமும் ஆகும். (148)

9.  நலக்குரியார் யாரெனில் நாமநீர் வைப்பில்
    பிறர்க்குரியாள் தோள்தோயா தார்.

(ப-உ) நாம நீர் வைப்பில் - அச்சம் தரும் நீரால் சூழப்பட்ட உலகில்; நலக்கு உரியார் யார் எனில் - (எல்லா) நன்மைகளுக்கும் உரியவர் யாரெனில்; பிறர்க்கு உரியாள் தோள் தோயாதார் - பிறனொருவனுக்கு உரிமையானவ ளுடைய தோளைச் சேராதவர்; நாமம் - அச்சம் என்னும் பொருள்தரும் உரிச்சொல்.

(க-உ) கடல் சூழ்ந்த உலகில் எல்லா நன்மைகளும் பொருந்தி வாழ்கின்றவரென்பவர் பிறனொருவனுக் குரியவளுடைய தோளைச் சேராதவராவர். (149)

10. அறன்வரையான் அல்ல செயினும் பிறன்வரையாள்
    பெண்மை நயவாமை நன்று.

(ப-உ) அறன் வரையான் - (ஒருவன்) நற்செயலைத் தனக்கு உரிமையாகச் செய்து கொள்ளாதவனாகி; அல்ல செயினும் - பாவங்களைச் செய்தாலும்; பிறன் வரையாள் - பிறனுடைய எல்லையில் நிற்பவளுடைய; பெண்மை நயவாமை நன்று - பெண் இன்பத்தை விரும்பாமல் இருப்பது ஒன்று உண்டானால் அது அவனுக்கு நன்மையுடையதாகும்.

(க-உ) ஒருவன்தான் செய்யவேண்டிய அறங்களைச் செய்யாதவ னாகித் தவறுகளைச் செய்பவனாயினும் அவன் பிறன் மனைவியை விரும்பானாயின் அது அவனுக்கு எல்லா நன்மைகளையும் தரும். (150)

16. பொறையுடைமை
(பொறையுடைமை - பிறர் தமக்குச் செய்யும்
குற்றத்தைப் பொறுத்துக் கொள்ளுதல்)

1.  அகழ்வாரைத் தாங்கு நிலம்போலத் தம்மை
    இகழ்வார்ப் பொறுத்தல் தலை.

(ப-உ) அகழ்வாரை - (தன்னைத்) தோண்டுகின்றவரை; தாங்கும் நிலம்போல - (விழாமல்) சுமக்கின்ற பூமியைப்போல; தம்மை - இகழ்வார் பொறுத்தல் தலை - தங்களை நிந்திப்பவரைப் பொறுத்திருத்தல் முதன்மையாகிய அறமாகும்.

(க-உ) தன்னைத் தோண்டுகின்றவரை விழாமல் தாங்கும் நிலம் போலத் தம்மை அவமதிப்பவரைப் பொறுத்தல் உயர்ந்த அறமாகும். (151)

2.  பொறுத்த லிறப்பினை யென்று மதனை
    மறத்த லதனினும் நன்று.

(ப-உ) இறப்பினை - (ஒருவன் செய்த) தீமையை; என்றும் - தன்னால் தண்டித்தற்குக் கூடிய காலத்திலேயும்; பொறுத்தல் - பொறுக்கக் கடவன்; மறத்தல் - (அதனை நினையாமல் அப்பொழுதே) மறக்கின்; அதனினும் நன்று - அப்பொறுமையிலும் மிக நல்லது.

(க-உ) தாம் தண்டிக்கக் கூடிய காலத்தும் பிறர் செய்த தீமையைப் பொறுக்கவேண்டும்; அதனை உடனே மறந்து விடக்கூடுமாயின் அது அப்பொறுமையிலும் நன்று. (152)

3.  இன்மையுள் இன்மை விருந்தொரால் வன்மையுள்
    வன்மை மடவார்ப் பொறை.

(ப-உ) இன்மையுள் இன்மை - வறுமைகளுள் வறுமையாவது; விருந்து ஒரால் - விருந்தினனை (ஏற்றுக் கொள்ளாது) நீக்குதல்; (அது போல) வன்மையுள் வன்மை - வலிமைகளுள் வலிமை; மடவார் பொறை - அறியாதார் செய்த பிழைகளைப் பொறுத்தல்.

(க-உ) வறுமைகளில் மிக்க வறுமை விருந்தினரை வரவேற்காது விடுதல்; வலிமைகளுள் சிறந்த வலிமை அறிவின்மை காரணமாகத் தீமை செய்தவர்களைப் பொறுத்தல். (153)

4.  நிறையுடைமை நீங்காமை வேண்டின் பொறையுடைமை
    போற்றி யொழுகப் படும்.

(ப-உ) நிறை உடைமை - (ஒருவன்) நிறைந்தநல்ல குணம் உடையனா யிருக்குந் தன்மை; நீங்காமை வேண்டின் - (தன்னை விட்டு) நீங்காமை விரும்புவானாயின்; பொறை உடைமை போற்றி ஒழுகப்படும் - பொறுமையைப் பாதுகாத்து நடக்க வேண்டும்.

(க-உ) ஒருவன் நிறைந்த நற்குணங்கள் தன்னை விட்டு நீங்காமை யிருத்தல்வேண்டு மென்று விரும்பினால் பொறுமையைப் பாதுகாத்து நடக்க வேண்டும். (154)

5.  ஒறுத்தாரை யொன்றாக வையாரே வைப்பர்
    பொறுத்தாரைப் பொன்போற் பொதிந்து.

(ப-உ) ஒறுத்தாரை - (பிறர் தமக்குத் தீங்கு செய்த விடத்துப் பொறாமல் அவரைத்) தண்டித்தவரை; ஒன்றாக வையார் - (அறிவுடை யோர்) ஒரு பொருளாக மனத்திற் கொள்ளார்; பொறுத்தாரை - (அதனைப்) பொறுத்தவரை; பொன்போல் பொதிந்து வைப்பர் - பொன்னைப்போல் இடைவிடாது மனத்தில் நினைப்பர்.

(க-உ) பிறர் தமக்குத் தீங்கு செய்தவிடத்துப் பொறாது அவரைத் தண்டித்தாரை அறிவுடையார் ஒருபோதும் மனத்தில் நினையார்; அதனைப் பொறுத்தவரை எப்பொழுதும் நினைப்பர். (155)

6.  ஒறுத்தார்க் கொருநாளை இன்பம் பொறுத்தார்க்குப்
    பொன்றுந் துணையும் புகழ்.

(ப-உ) ஒறுத்தார்க்கு ஒருநாளை இன்பம் - (தவறு செய்தவரைத்) தண்டித்தவருக்கு உண்டாவது ஒருநாளை இன்பம்; பொறுத்தார்க்கு பொன்றும் துணையும் புகழ் - அதனைப் பொறுத்தவர்க்கு உலகம் அழியும் வரையும் புகழ் உண்டு.

(க-உ) தவறு செய்தவரைத் தண்டித்தவருக்கு உண்டாவது ஒருநாளை இன்பமே யாகும்; அதனைப் பொறுத்தவர்க்கு உலகம் அழியும் வரையும் புகழ் உண்டு. (156)

7.  திறனல்ல தற்பிறர் செய்யினும் நோநொந்
    தறனல்ல செய்யாமை நன்று.

(ப-உ) திறன் அல்ல - செய்யத்தகாத கொடியவைகளை; தன் -
தனக்கு; பிறர் செய்யினும் - பிறர் செய்தாலும்; நோநொந்து - (அதனால்) வரும் துன்பத்துக்காக வருந்தி; அறன் அல்ல செய்யாமை நன்று - அறமல்லாத செயல்களைச் செய்யாதிருத்தல் நல்லது.

(க-உ) மற்றவர் தனக்குக் கொடிய செயல்களைச் செய்தாலும், அவைகளுக்கு வருந்தி தர்மமற்ற செயல்களைச் செய்யாமல் இருத்தல் நல்லது. (157)

8.  மிகுதியான் மிக்கவை செய்தாரைத் தாந்தந்
    தகுதியால் வென்று விடல்.

(ப-உ) மிகுதியான் - மனச் செருக்கினால்; மிக்கவை - (தம்மிடத்தில்) தீயவைகளை; செய்தாரை - செய்தவரை; தாம் - தாங்கள்; தம் தகுதியால் - தமது பொறுமையினாலே; வென்று விடல் - வென்று விடுவாராக.

(க-உ) செருக்கினால் தமக்குத் தீமை செய்தவரைப் பொறுத்து விடுதல் வேண்டும்.

9.  துறந்தாரின் தூய்மையுடையர் இறந்தார் வாய்
    இன்னாச்சொல் நோற்கிற் பவர்.

(ப-உ) இறந்தார் - (நல் வழியைக்) கடந்தவரது; வாய் - வாயிலிருந்து பிறக்கும்; இன்னாச் சொல் நோற்கிற்பவர் - வெறுக்கத் தக்க சொற்களைப் பொறுப்பவர்; துறந்தாரின் தூய்மை உடையர் - துறவிகளிலும் பார்க்க புனித முடையவர்.

(க-உ) தீயவர் சொல்லும் வெறுக்கத்தக்க சொற்களைப் பொறுத்துக் கொண்டிருப்பவர் துறவிகளிலும் பார்க்கத் தூய்மை உடையவராவர். (159)

10. உண்ணாது நோற்பார் பெரியர் பிறர்சொல்லும்
    இன்னாச்சொல் நோற்பாரிற் பின்.

(ப-உ) உண்ணாது - உணவு கொள்ளாது; நோற்பார் - தவஞ்
செய்வார்; பெரியர் - எல்லாரிலும் பெரியவராவர்; (இவர் பெரியவராவதும்) பிறர் சொல்லும் - பிறர் தம்மை (நோக்கிச்) சொல்லும்; இன்னாச் சொல் நோற்பாரின் பின் - கடுஞ்சொற்களைப் பொறுப்பவரின் பின்னே.

(க-உ) உண்ணாமல் தவஞ்செய்வார் பெரியர். பிறர் தம்மை நோக்கிச் சொல்லும் கடுஞ்சொற்களைப் பொறுப்பவர் தவஞ்செய்வாரிலும் பெரியர். (160)

17. அழுக்காறாமை
(அழுக்காறாமை - பிறர் உயர்வு கண்டு பொறாமை கொள்ளாதிருத்தல்)

1.  ஒழுக்காறாக் கொள்க வொருவன்றன் நெஞ்சத்
    தழுக்கா றிலாத வியல்பு.

(ப-உ) ஒருவன் தன் நெஞ்சத்து - ஒருவன் தனது மனத்தில்; அழுக்காறு இலாத இயல்பு - பொறாமையாகிய குற்றம் இல்லாத தன்மையை; ஒழுக்கு ஆறு ஆக கொள்க - (தனக்குச் சொல்லப்பட்ட) ஒழுக்கத்தினது வழியாகக் கொள்ளவேண்டும்.

(க-உ) ஒருவன் தன் மனதில் பொறாமை யென்னும் குற்றமில்லாத இயல்பினை ஒழுக்க நெறியாகக் கொள்ளுதல் வேண்டும். (161)

2.  விழுப்பேற்றின் அஃதொப்ப தில்லையார் மாட்டும்
    அழுக்காற்றின் அன்மை பெறின்.

(ப-உ) யார்மாட்டும் - யாவரிடத்தும்; அழுக்காற்றின் - பொறாமையி னின்றும்; அன்மை பெறின் - வேறாதலை (ஒருவன்) பெற்றிருந்தால்; விழுப்பேற்றின் - (அவன் பெறும்) மேலான செல்வங்களுள்; அஃது ஒப்பது இல்லை - அப்பேற்றினை ஒத்த செல்வம் இல்லை.

(க-உ) எவரிடத்திலும் பொறாமை யில்லாதிருக்கும் குணத்தை ஒருவன் பெற்றிருந்தால் அவன் பெறுதற்குரிய மேலான செல்வங்களுள் அதனை ஒப்பது வேறு இல்லையாகும். (162)

3.  அறனாக்கம் வேண்டாதா னென்பான் பிறனாக்கம்
    பேணா தழுக்கறுப் பான்.

(ப-உ) பிறன் ஆக்கம் பேணாது - பிறனுடைய செல்வத்தைக் (கண்டவிடத்து) மகிழாது; அழுக்கறுப்பான் - பொறாமைப்படுபவன்; அறன் - அறத்தையும்; ஆக்கம் - செல்வத்தையும்; வேண்டாதான் என்பான் - விரும்பாதவன் என்று சொல்லப்படுவான்.

(க-உ) பிறனுடைய செல்வத்தைக் கண்டு மகிழாது பொறாமைப் படுகின்றவன் தனக்கு அறத்தையும் செல்வத்தையும் விரும்பாதவன் என்று சொல்லப்படுவான். (163)

4.  அழுக்காற்றின் அல்லவை செய்யார் இழுக்காற்றின்
    ஏதம் படுபாக்(கு) அறிந்து.

(ப-உ) இழுக்கு ஆற்றின் - தர்ம மற்ற வழியால்; ஏதம் படுபாக்கு அறிந்து - குற்றம் உண்டாதலை அறிந்து; (அறிவுடையார்) அழுக்காற்றின் - பொறாமையினால்; அல்லவை செய்யார் - தருமமல்லாதவற்றை செய்யமாட்டார்.

(க-உ) தீய செயலால் துன்பம் வருதலை அறிந்த அறிவுடையார் பொறாமையினால் தருமமல்லாதவற்றைச் செய்யார். (164)

5.  அழுக்கா றுடையார்க் கதுசாலு மொன்னார்
    வழுக்கியுங் கேடீன் பது.

(ப-உ) அழுக்காறு - பொறாமையானது; ஒன்னார் - பகைவர் கேடு செய்யத்தவறினாலும்; வழுக்கியும் - (தான்) ஒளிந்திருந்து; கேடு ஈன்பது - கேட்டைத் தரும்; (ஆதலால்) உடையார்க்கு - (அப்பொறாமையை) உடையவர்க்கு; அது - அப்பொறாமையே; சாலும் - போதும். (கேட்டைத் தருதற்குப் பகைவர் வேண்டியதில்லை.)

(க-உ) பகைவர் கேடு செய்யத்தவறினாலும் பொறாமை தான் ஒளிந்திருந்து கேடு தருதலால் அப்பொறாமை யுடையார்க்குப் பகைவர் வேண்டுவதில்லை; கெடுப்பதற்கு அதுவே போதும். (165)

6.  கொடுப்ப(து) அழுக்கறுப்பான் சுற்றம் உடுப்பதூஉம்
    உண்பதூஉம் இன்றிக் கெடும்.

(ப-உ) கொடுப்பது - (பிறனொருவன் மற்றொருவனுக்கு)
கொடுப்பதனை; அழுக்கறுப்பான் - பொறாமைப்படுகின்றவனுடைய; சுற்றம் - உறவினர்; உடுப்பதூஉம் உண்பதூஉம் இன்றி - உடையும் உணவும் இல்லாது; கெடும் - கெட்டுப்போவர்.
சுற்றங் கெடுமெனவே, அவன் கேடு சொல்லாமலே அறியப்படு கின்றது.

(க-உ) ஒருவன் பிறனுக்குக் கொடுக்க, அவ்வாறு கொடுப்பதைக் கண்டு பொறாமைப்படுகின்றவனும் அவனது சுற்றத்தினரும் உடையும் உணவுமின்றி அழிவர். (166)

7.  அவ்வித் தழுக்கா றுடையானைச் செய்யவள்
    தவ்வையைக் காட்டி விடும்.

(ப-உ) அழுக்காறு உடையானை - பொறாமைக் குணமுடைய வனை; செய்யவள் - திருமகள்; அவ்வித்து - (தானும்) பொறாமைப்பட்டு; தவ்வையை காட்டி விடும் - தன் தமக்கைக்குக் காட்டிக் கொடுத்து விடுவாள்.

(க-உ) அழுக்காறுடையவனைத் திருமகள் பொறாதவளாய் தன்னுடைய தமக்கையாகிய மூத்தவளுக்குக் காட்டிவிட்டுத் தான் நீங்கி விடுவாள். (167)

8.  அழுக்கா றெனவொரு பாவி திருச்செற்றுத்
    தீயுழி உய்த்து விடும்.

(ப-உ) அழுக்காறு என ஒரு பாவி - பொறாமை என்று சொல்லப் பட்ட ஒப்பில்லாத பாவியானவன்; திருசெற்று - (தன்னையுடையவனை இம்மையில் அவனது) செல்வத்தைக் கெடுத்து; தீஉழி உய்த்துவிடும் - (மறுமையில்) நரகத்திற் செலுத்திவிடுவான்.

(க-உ) பொறாமையென்று சொல்லப்பட்ட ஒப்பில்லாத பாவி தன்னை உடையவனை இம்மையில் செல்வத்தைக் கெடுத்து, மறுமையில் நரகத்தில் செலுத்திவிடுவான். (168)

9.  அவ்விய நெஞ்சத்தான் ஆக்கமும் செவ்வியான்
    கேடும் நினைக்கப் படும்.

(ப-உ) அவ்விய நெஞ்சத்தான் ஆக்கமும் - பொறாமை நெஞ்ச முடையவனுடைய செல்வமும்; செவ்வியான் கேடும் - செம்மையான மனமுடையவனுடைய வறுமையும் (உலகில் காணப்பட்டால்); நினைக்கப் படும் - ஆராயப்படும் (அவ்வாறு நிகழ்தல் அரிது என்றவாறு.)

(க-உ) பொறாமையுடையவனிடத்தில் செல்வமும், நல்ல உள்ளமுடையவனிடத்தில் வறுமையும் நேரின் அவை வியக்கத்தக்கன.(169)

10. அழுக்கற்(று) அகன்றாரு மில்லை அஃதில்லார்
    பெருக்கத்தில் தீர்ந்தாரும் இல்.

(ப-உ) அழுக்கு அற்று அகன்றாரும் இல்லை - பொறாமை கொண்டு பெரியவரானவரும் இல்லை; அஃதில்லார் - அஃது இல்லாதாரில்; பெருக்கத்தில் தீர்ந்தாரும் இல் - செல்வ வளர்ச்சியில் நீங்கினாரும் இல்லை.

(க-உ) பொறாமைகொண்டு பெரியவ ரானவருமில்லை; பொறாமை இல்லாதாரில் செல்வ வளர்ச்சியில் குறைபாடு அடைந்தாரும் இல்லை.(170)

18. வெஃகாமை
(வெஃகாமை - பிறருடைய பொருளைக் கவர்ந்துகொள்ள நினையாமை)
1. நடுவின்றி நன்பொருள் வெஃகின் குடிபொன்றிக்
குற்றமும் ஆங்கே தரும்.

(ப-உ) நடு இன்றி - நடுவுநிலைமை இல்லாமல்; நல்பொருள் வெஃகின் - (பிறருடைய) நல்லபொருளை (கவர்தற்கு) ஆசைப் பட்டால்; குடி பொன்றி - (அவ்வாசை) அவன் குடியைக் கெடுத்து; குற்றமும் ஆங்கே தரும் - பல குற்றங்களையும் அப்பொழுதே அவனுக்கு விளைவிக்கும்.

(க-உ) ஒருவன் முறைதவறிப் பிறர் பொருளை அபகரிக்க ஆசை கொண்டால் அவ்வாசை அவனது குடியைக் கெடுத்துப் பல குற்றங்களை யும் அப்பொழுதே அவனுக்கு விளைவிக்கும் (171)

2.  படுபயன் வெஃகிப் பழிப்படுவ செய்யார்
    நடுவன்மை நாணு பவர்.

(ப-உ) நடு அன்மை நாணுபவர் - நடுவுநிலைமை அல்லா மைக்குப் பயப்படுகின்றவர்கள்; படுபயன் வெஃகி - (தமக்கு) வரும் பயனை விரும்பி; பழிப் படுவ செய்யார் - பழித்தொடர்பான செயல்களைச் செய்யமாட்டார்.

(க-உ) நடுவுநிலைமை அல்லாமைக்கு அஞ்சுகின்றவர் தமக்கு உண்டாகும் பயனை விரும்பித் தருமமல்லாத செயல்களைச் செய்யார்.(172)

3.  சிற்றின்பம் வெஃகி அறனல்ல செய்யாரே
    மற்றின்பம் வேண்டு பவர்.

(ப-உ) மற்று இன்பம் வேண்டுபவர் - (அறத்தால் வரும்) நிலையான இன்பத்தை விரும்புகின்றவர்; சிற்றின்பம் - (பிறரிடமிருந்து கவர்ந்த பொருளால் தாம் அடையும்) நிலையில்லாத இன்பத்தை; வெஃகி - விரும்பி; அறன் அல்ல செய்யார் - தருமமல்லாத செயல்களைச் செய்ய மாட்டார்.

(க-உ) நிலையான இன்பத்தை விரும்புகின்றவர்கள் நிலையில்லாத இன்பத்தை விரும்பித் தருமமல்லாத செயல்களைச் செய்யமாட்டார்கள். (173)

4.  இலமென்று வெஃகுதல் செய்யார் புலம்வென்ற
    புன்மையில் காட்சி யவர்.

(ப-உ) புலம்வென்ற - ஐம்புலன்களையும் வென்ற; புன்மை இல் காட்சியவர் - குற்றமில்லாத அறிவையுடையவர்; இலம் என்று வெஃகுதல் செய்யார் - நாம் வறுமை உடையோம் என்று நினைத்து (அது தீர்த்தற்பொருட்டுப் பிறர் பொருளை) விரும்பமாட்டார்.

(க-உ) ஐம்புலன்களையும் வென்ற அறிவுடையோர் தாம் வறியர் என்று நினைத்து அது தீர்த்தற்குப் பிறர் பொருளை விரும்பார். (174)

5.  அஃகி யகன்ற அறிவென்னும் யார்மாட்டும்
    வெஃகி வெறிய செயின்.

(ப-உ) வெஃகி - (பொருளை) விரும்பி; யார் மாட்டும் - எவரிடத்தும்; வெறிய செயின் - அறிவில்லாத செயல்களைச் (கற்ற ஒருவன்) செய்தால்; அஃகி அகன்ற அறிவு என்னாம் - (அவன் நூல்களை எல்லாம்) நுணுகி ஆராய்ந்து பெற்ற விரிந்த அறிவினால் ஆகிய பயன் யாது?

(க-உ) கற்றவனொருவன் பொருளை விரும்பி எவரிடத்தும் அறிவில்லாத செயலைச் செய்வானாயின் அவன் நூல்களை எல்லாம் நுணுகி ஆராய்ந்துபெற்ற அறிவினால் ஆகிய பயன் யாது? (175)

6.  அருள்வெஃகி ஆற்றின்கண் நின்றான் பொருள்வெஃகிப்
    பொல்லாத சூழக் கெடும்.

(ப-உ) அருள் வெஃகி - அருள் ஒழுக்கத்தை விரும்பி; ஆற்றின்கண் நின்றான் - நல்லொழுக்கத்தின் வழி நின்றவன்; பொருள் வெஃகி - (பிறர் பொருளை) ஆசைப்பட்டு; பொல்லாத சூழ கெடும் - தீய வழிகளை எண்ணக் கெட்டுவிடுவான்.

(க-உ) அருள் ஒழுக்கத்தில் நிற்கின்றவன் பிறர் பொருள் மீது ஆசைப்பட்டு அதனைக் கவரத் தீயவழிகளை நினைப்பானாயின் அவன் கெட்டுவிடுவான். (176)

7.  வேண்டற்க வெஃகியாம் ஆக்கம் விளைவயின்
    மாண்டற் கரிதாம் பயன்.

(ப-உ) வெஃகி ஆம் ஆக்கம் வேண்டற்க - (பிறர் பொருளை) விரும்புதலால் உண்டாகும் செல்வத்தை விரும்பாதொழிக; விளைவயின் பயன் மாண்டற்கு அரிது ஆம் - (பின்பு அவ்வாறு பெற்ற பொருளால்) உண்டாகும் பயன் சிறப்பில்லாததாகும்.

(க-உ) பிறர் பொருளை விரும்புதலால் உண்டாகும் செல்வத்தை விரும்புதலாகாது; அவ்வாறு விரும்பிப் பெறப்படும் செல்வத்தால் உண்டாகும் பயன் சிறப்பில்லாததாகும். (177)

8.  அஃகாமை செல்வத்திற்கு யாதெனின் வெஃகாமை
    வேண்டும் பிறன்கைப் பொருள்.

(ப-உ) செல்வத்திற்கு அஃகாமை - செல்வம் சுருங்காமைக்குக்
காரணம்; யாதெனில் - யாதென்று (ஒருவன்) ஆராயின்; பிறன் வேண்டும் - பிறன் விரும்புகின்ற; கைப்பொருளை - அவனிடத்துள்ள பொருளை; வேண்டாமை - தான் விரும்பாமை.

(க-உ) ஒருவனது செல்வம் சுருங்காமல் இருப்பதற்குக் காரணம் யாது எனின், அது பிறன் விரும்பி வைத்திருக்கின்ற கைப் பொருளைத் தான் கவர ஆசைப்படாமையாகும். (178)

9.  அறனறிந்து வெஃகா வறிவுடையார்ச் சேரும்
    திறனறிந் தாங்கே திரு.

(ப-உ) அறன் அறிந்து - (இது) தருமமென அறிந்து; வெஃகா - (பிறர்பொருளை) விரும்பாத; அறிவுடையார் - அறிவுடையாரை; திரு - இலக்குமி; திறன் அறிந்து (தான் சேர்தற்கு ஏற்ற) தகுதியை அறிந்து; ஆங்கே சேரும் - அப்பொழுதே சேர்வாள்.

(க-உ) இது அறமென அறிந்து பிறர்பொருளை விரும்பாத அறிவுடையாரைத் திருமகள்தானே தகுதி அறிந்து அப்பொழுதே
சேர்வாள். (179)

10. இறலீனும் எண்ணாது வெஃகின் விறலீனும்
    வேண்டாமை என்னுஞ் செருக்கு.

(ப-உ) எண்ணாது - (பின் நிகழ்வதை) நினைக்காது; வெஃகின் - (பிறன் பொருளை) விரும்புவானானால்; இறல் ஈனும் - (அவ்விருப்பம் அவனுக்கு) அழிவைத்தரும்; வேண்டாமை என்னும் செருக்கு - அப் பொருளை விரும்பாதிருத்தல் என்னும் வீரம்; விறல் ஈனும் - வெற்றியைத் தரும்.

(க-உ) பின் நிகழ்வதை நினைக்காது ஒருவன் பிறர் பொருளை விரும்புவானானால் அதனால் அழிவு உண்டாகும்; அப்பொருள் வேண்டாம் என்று இருக்கும் வீரம் வெற்றியைத் தரும். (180)

19. புறங்கூறல்
(புறங்கூறல் - காணாத விடத்தில் ஒருவரைத் தாழ்த்திப் பேசுதல்)
1. அறங்கூறான் அல்ல செயினும் ஒருவன்
புறங்கூறா னென்றல் இனிது.

(ப-உ) ஒருவன் அறம் கூறான் - ஒருவன் நல்ல செயல் என்னும் சொல்லைத்தானும் சொல்லாதவனாகி; அல்ல செயினும் - தீயவைகளைச் செய்தாலும்; புறம் கூறான் என்றால் இனிது (அவன்) புறங்கூறமாட்டான் என்று ( உலகத்தாரால்) சொல்லப் பெறுதல் நல்லதாகும்.

(க-உ) ஒருவன் அறமென்னும் சொல்லைத் தானும் உச்சரிக்காதவ னாய் தீய செயல்களைச் செய்து ஒழுகுபவனாயினும் அவன் புறங் கூறாதவன் என்று மற்றவரால் சொல்லும்படி நடத்தல் நல்லதாகும். (181)

2.  அறனழீஇ அல்லவை செய்தலின் தீதே
    புறனழீஇப் பொய்த்து நகை.

(ப-உ) புறன் அழிஇ - (ஒருவன்) இல்லாதபொழுது அவன் புகழை அழித்துப்பேசி; பொய்த்து நகை - (அவனைக் கண்ட விடத்துப்) பொய்யாக மகிழ்தல்; அறன் அழீஇ - அறத்தை அழித்து; அல்லவை செய்தலின் தீதே - பாவங்கள் செய்தலினும் தீமையுடையது.

(க-உ) ஒருவன் இல்லாத விடத்தில் அவனைப் புறங்கூறி அவனைக் கண்டவிடத்துப் பொய்யாக அவனைப் புகழ்தல் அறத்தைக் கெடுத்துப் பாவம் செய்தலிலும் தீமை யுடையதாகும். (182)

3.  புறங்கூறிப் பொய்த்துயிர் வாழ்தலிற் சாதல்
    அறங்கூறு மாக்கந் தரும்.

(ப-உ) புறங்கூறி - பிறனைக் காணாத விடத்தே இகழ்ந்து பேசி; பொய்த்து - கண்டவிடத்து அவனைப் புகழ்ந்து; உயிர் வாழ்தலின் - (ஒருவன்) உயிர் வாழ்தலினும்; சாதல் - செத்துப் போதல்; (அவனுக்கு) அறம் கூறும் - தரும நூல்களினாலே சொல்லப்பட்ட; ஆக்கம் தரும் - பயனைத் தரும்.

(க-உ) பிறனைக் காணாதவிடத்து இகழ்ந்துரைத்துக் கண்ட போது அவனைப் புகழ்ந்து வாழ்தலைக் காட்டிலும், அவ்வாறு செய்யாது சாதல் மேலானது. (183)

4.  கண்ணின்று கண்ணறச் சொல்லினும் சொல்லற்க
    முன்னின்று பின்னோக்காச் சொல்.

(ப-உ) கண் நின்று - (ஒருவன்) கண் முன்னே நின்று; கண் அற - கண் ணெதிரே பார்க்கமுடியாதபடி; சொல்லினும் - (கொடிய சொற்களைச்) சொன்னானாயினும்; முன் இன்று - அவன் எதிரிலில்லாதபோது; பின் நோக்காச் சொல் - பிற்காலத்தில் அவன் முன்னே நின்று எதிர் முகம் நோக்க வொண்ணாத புறங் கூறும் சொல்லை; சொல்லற்க - சொல்லாதிருத்தல் வேண்டும்.

(க-உ) ஒருவன் உன் முன்னிலையில் உனக்கு வருத்தம் தரத்தக்கதை தாட்சணியமறச் சொன்னானாயினும், அவன் எதிரே இல்லாதபோது அவனது குற்றத்தைச் சொல்லுதலாகாது. (184)

5.  அறஞ்சொல்லும் நெஞ்சத்தான் அன்மை புறஞ்சொல்லும்
    புன்மையாற் காணப் படும்.

(ப-உ) புறஞ்சொல்லும் புன்மையால் - (ஒருவன்) புறங் கூறுதலாகிய இழிந்த குணத்தினாலே; அறம் சொல்லும் நெஞ்சத்தான் அன்மை - அவன் பிறரது நல்ல செயலை எடுத்துச் சொல்லும் மனமுடைய வனல்லனென்னும் தன்மை; காணப்படும் - அறியப்படும்.

(க-உ) ஒருவனது புறங்கூறும் இழிந்த குணத்தைக் கொண்டு அவன் பிறரது நல்ல செயலை எடுத்துக்கூறும் இயல்பில்லாதவன் என்று அறியப்படும். (185)

6.  பிறன்பழி கூறுவான் தன்பழி யுள்ளுந்
    திறன்தெரிந்து கூறப் படும்.

(ப-உ) பிறன் பழி கூறுவான் - பிறருடைய குற்றங்களைக் கூறுகின்றவ னுடைய; தன் பழியுள்ளும் - அவனுடைய தீமை களுள்ளும்; திறன் தெரிந்து கூறப்படும் - மிகவும் இழிந்தவற்றை அறிந்து பிறரால் கூறப்படும்.

(ப-உ) பிறருடைய குற்றத்தைக் கூறுகின்றவனது இழிந்த செயல்க ளுள்ளும் மிக இழிந்தவைகளைப் பிறர் ஆராய்ந்து எடுத்துக் கூறுவர்.

7.  பகச்சொல்லிக் கேளிர்ப் பிரிப்பர் நகச்சொல்லி
    நட்பாடல் தேற்றா தவர்.

(ப-உ) நகச்சொல்லி - (கூடி) மகிழும்படி (இனிய சொற்களைச்)
சொல்லி; நட்பு ஆடல் - (அயலாரோடு) சிநேகஞ் செய்தலை; தேற்றாதவர் - (தமக்கு நன்மை யென்று) அறியாதவர்; பகச் சொல்லி - (தம்மைவிட்டு) நீங்கும்படி புறங்கூறி; கேளிர் பிரிப்பர் - (தமது) சுற்றத்தாரையும் பிரியப் பண்ணுவர்.

(க-உ) கூடி மகிழுமாறு இனிய சொற்களைச் சொல்லி அயலாரோடு நட்பாடலை அறியாதவர், தம்மைவிட்டு நீங்கும்படி புறங்கூறித் தமது உறவினரையும் பிரியப் பண்ணுவர். (187)

8.  துன்னியார் குற்றமும் தூற்றும் மரபினார்
    என்னைகொல் ஏதிலார் மாட்டு.

(ப-உ) துன்னியார் - (தம்மோடு) நெருங்கிப் பழகியவருடைய; குற்றமும் - குற்றத்தையும்; தூற்றும் - (புறங்கூறிப்) பரப்புகின்ற; மரபினார் -
இயல்பினார்; ஏதிலார் மாட்டு என்னை கொல் - அயலவரிடத்து யாது தான் செய்யமாட்டார்?

(க-உ) தம்மோடு நெருங்கிப்பழகுவோருடைய குற்றத்தையும் புறங்கூறிப் பரப்புகின்றவர் அயலவர் குற்றத்தை எப்படித் தூற்றாம லிருப்பர்? (188)

9.  அறனோக்கி யாற்றுங்கொல் வையம் புறனோக்கிப்
    புன்சொ லுரைப்பான் பொறை.

(ப-உ) புறன் நோக்கி - பிறர் (நீங்கிய) சமயம் பார்த்து; புல் சொல் உரைப்பான் - அவரை இகழ்ந்துரைப்பவனது; பொறை - பாரத்தை; வையம் - உலகம்; அறன் நோக்கி ஆற்றும் கொல் - (பொறுத்திருப்பதாகிய குணம்) அறம் என்று கருதித் தாங்கி யிருக்கின்றதுபோலும்.

(க-உ) ஒருவர் நீங்கும் சமயம் பார்த்து அவரை இகழ்ந்து கூறுகின்ற வனது பாரத்தை உலகம் தாங்குவது, பொறுத்தலாகிய குணம் அறம் என்பதை நினைத்துப் போலும் (189)

10. ஏதிலார் குற்றம்போல் தங்குற்றங் காண்கிற்பின்
    தீதுண்டோ மன்னு முயிர்க்கு.

(ப-உ) ஏதிலார் குற்றம்போல் - அயலாரின் குற்றத்தைக் காண்பது போல; தம் குற்றம் - தமது குற்றத்தையும்; காண்கிற்பின் - காண்பாராயின்; மன்னும் உயிர்க்குத் தீது உண்டோ - (அவரது) நிலைபெற்ற உயிருக்கு (வருவதொரு) துன்பம் உண்டோ?

(க-உ) பிறரைப் புறங் கூறுவோர் தமது குற்றத்தைக் காண்பாராயின் அவர்க்குத் தீமை உண்டாகமாட்டாது. (190)

20. பயனில சொல்லாமை
(பயனில சொல்லாமை - பிறர்க்கும் தனக்கும் யாதொரு பயனும் தராத சொற்களைச் சொல்லாதிருத்தல்.)

1.  பல்லார் முனியப் பயனில சொல்லுவான்
    எல்லாரும் எள்ளப் படும்.

(ப-உ) பல்லார் முன் - (அறிவுடையோர்) பலரும்; முனிய - (கேட்டு) வெறுக்க; பயன் இல சொல்லுவான் - பயனில்லாத சொற்களைச் சொல்லுவோன்; எல்லாரும் எள்ளப்படும் - எல்லாராலும் இகழப்படுவான்.

(க-உ) அறிவுடையார் வெறுக்கும்படி பயனற்ற சொற்களைச் சொல்லுகின்றவன் எல்லாராலும் இகழப்படுவான். (191)

2.  பயனில பல்லார்முன் சொல்லல் நயனில
    நட்டார்கண் செய்தலிற் றீது.

(ப-உ) பல்லார் முன் - (அறிவுடையோர்) பலர்முன்; பயன் இல சொலல் - பயனில்லாத சொற்களைச் சொல்லுதல்; நட்டார்கண் - நண்பரிடத்து; நயன் இல செய்தலின் தீது - அவர் விரும்பாத செயல்களைச் செய்தலினும் தீமையுடையதாகும்.

(க-உ) பயனிலாத சொற்களை ஒருவன் பலர் முன்னிலையில் சொல்லுதல் அவன், நண்பரிடத்தே அவர் விரும்பாத செயல்களைச் செய்தலிலும் தீமையுடையதாகும். (192)

3.  நயனில னென்பது சொல்லும் பயனில
    பாரித் துரைக்கு முரை.

(ப-உ) பயன் இல - பயனில்லாதவைகளை; பாரித்து உரைக்கும் உரை - (ஒருவன்) விரித்துச் சொல்லும் சொல்; நயன் இலன் என்பது சொல்லும் - (இவன்) சிறப்பில்லாதவன் என்பதை அறிவிக்கும்.

(க-உ) ஒருவன் பயனில்லாத சொற்களை விரித்துக் கூறும் கூற்றானது அவன் சிறப்புடையவனல்லன் என்பதை அறிவிக்கும்.

4.  நயன்சாரா நன்மையின் நீங்கும் பயன்சாராப்
    பண்பில்சொற் பல்லா ரகத்து.

(ப-உ) பயன்சாரா பண்புஇல் சொல் - பயனோடு பொருந்தாத குணமில்லாத சொற்களை; பல்லார் அகத்து - பலரிடத்தே (ஒருவன்) கூறுவானாயின்; நயன்சாரா நன்மையின் நீங்கும் - நன்மையோடு சாராததாகி அவனை நன்மையினின்று விலக்கி விடும்.

(க-உ) ஒருவன் பலரிடத்துப் பயனில்லாத சொற்களைச் சொல்வா னாயின் அச்செயல் அவனைத் தீமையில் செலுத்திவிடும்.

5.  சீர்மை சிறப்பொடு நீங்கும் பயனில
    நீர்மை யுடையார் சொலின்.

(ப-உ) பயன் இல - பயனில்லாத சொற்களை; நீர்மை உடையார் சொலின் - நல்ல குணமுடையவர்கள் சொன்னால்; சீர்மை சிறப்பொடு நீங்கும் - (அவருடைய) மதிப்பும் சிறப்பும் நீங்கிவிடும்.

(க-உ) நல்லகுணமுடையவர்கள் பயனில்லாத சொற்களைச் சொன்னால் அவர்களுடைய மதிப்பும் சிறப்பும் நீங்கிவிடும். (195)

6.  பயனில்சொல் பாராட்டு வானை மகனெனல்
    மக்கட் பதடி யெனல்.

(ப-உ) பயன் இல் சொல் பாராட்டுவானை - பயனில்லாத சொற்களைக் கொண்டாடுகின்றவனை; மகன் எனல் - மனிதன் என்று கூறாதொழிக; மக்கள் பதடி எனல் - மனிதருள் பதர் என்று சொல்லுக; பதடி - பதர் (உள்ளே பருப்பில்லாதது). எனல் - கூறாதொழிக என்றும், கூறுக என்றும் உடன்பாட்டிலும் எதிர் மறையிலும் வந்தது.

(க-உ) வீண் பேச்சைப் பல முறையும் பேசுகின்றவனை மனிதன் என்று சொல்லாதீர்கள்; அவன் மக்களுள் பயனற்றவன் ஆவான். (196)

7.  நயனில சொல்லினுஞ் சொல்லுக சான்றோர்
    பயனில சொல்லாமை நன்று.

(ப-உ) சான்றோர் - அறிவுடையோர்; நயன் இல சொல்லினும் - சிறப்புத் தராத சொற்களைச் சொன்னாலும்; பயன் இல சொல்லாமை நன்று - பயனில்லாத சொற்களைச் சொல்லாதிருத்தல் நல்லது.

(க-உ) அறிவுடையோர் சிறப்பில்லாத சொற்களைச் சொன்னாலும் பயனில்லாத சொற்களைச் சொல்லாதிருத்தல் நல்லது. (197)

8.  அரும்பய னாயு மறிவினார் சொல்லார்
    பெரும்பய னில்லாத சொல்.

(ப-உ) அரும் பயன் - அறிதற் கரிய பயன்களை; ஆயும் அறிவினார் - ஆராயவல்ல அறிவுடையார்; பெரும் பயன் இல்லாத சொல் - மிகுந்த பயனில்லாத சொற்களை; சொல்லார் - சொல்ல மாட்டார்கள்.

(க-உ) அறிதற்கரிய பயன்களை ஆராயவல்ல அறிவுடையார் மிக்க பயனில்லாத சொற்களைச் சொல்லார். (198)

9.  பொருள்தீர்ந்த பொச்சாந்துஞ் சொல்லார் மருள்தீர்ந்த
    மாசறு காட்சி யவர்.

(ப-உ) மருள்தீர்ந்த மாசு அறு காட்சியவர் - மயக்கம் நீங்கிய குற்றமற்ற அறிவுடையவர்; பொருள்தீர்ந்த பொச்சாந்தும் சொல்லார் - பயனில்லாத சொற்களை மறந்தும் சொல்லமாட்டார்.

(க-உ) தெளிந்த அறிவுடையவர் பயனில்லாத சொற்களை மறந்தும் சொல்லார். (199)

10. சொல்லுக சொல்லிற் பயனுடைய சொல்லற்க
    சொல்லிற் பயனிலாச் சொல்.

(ப-உ) சொல்லில் - சொல்லவேண்டுமாயின்; பயன் உடைய - பிரயோசனமுடைய சொற்களை; சொல்லுக - சொல்லக் கடவர்; சொல் லில் - சொல்லவேண்டுமாயின்; பயன் இலாச் சொல் - பிரயோசனமில்லாத சொற்களை; சொல்லற்க - சொல்லாதிருத்தல்வேண்டும்.

(க-உ) சொல்லவேண்டுமாயின் பயனுடைய சொற்களைச் சொல்லுக; பயனில்லாத சொற்களைச் சொல்லாதொழிக. (200)

21. தீவினை அச்சம்
(தீவினை அச்சம் - பிறர்க்குத் தீமை உண்டாக்கும்
செயல் களைச் செய்யப் பயப்படுதல்.)
1. தீவினையா ரஞ்சார் விழுமியா ரஞ்சுவர்
தீவினை யென்னுஞ் செருக்கு.

(ப-உ) தீவினை என்னும் செருக்கு - தீவினை என்று சொல்லப் படுகின்ற அகந்தையை; தீவினையார் - தீவினை செய்வதில் பழக்க முடையவர்; அஞ்சார் - பயப்படார்; விழுமியார் அஞ்சுவர் - உயர்ந்தோர் பயப்படுவர்.

(க-உ) தீவினை செய்து பழகியவர் தீவினையை யோசனை யின்றிச் செய்வர்; உயர்ந்தோர் அதைச் செய்யப் பயப்படுவர். (201)

2.  தீயவை தீய பயத்தலால் தீயவை
    தீயினு மஞ்சப் படும்.

(ப-உ) தீயவை - (இன்பத்தின் பொருட்டுச் செய்யும்) தீவினைகள்; தீய பயத்தலால் - (பின்பு) துன்பங்களைத் தருதலால்; தீயவை - (அப்படிப்பட்ட) தீவினைகள்; தீயினும் அஞ்சப்படும் - தீயினும் அதிகமாக (ஒருவனால்) பயப்படப்படும்.

(க-உ) தனக்கு இன்பம் கருதிச் செய்யப்படும் தீவினைகள் பின்பு தனக்கே துன்பம் தருதலால் அவை தீயினும் பார்க்க அஞ்சப்படத்தக்கன. (202)

3.  அறிவினு ளெல்லாந் தலையென்ப தீய
    செறுவார்க்குஞ் செய்யா விடல்.

(ப-உ) செறுவார்க்கும் தீய செய்யாவிடல் - (தன்னை) வருத்துகின்ற வருக்கும் தீமை செய்யாது விடுதலை; அறிவினுள் எல்லாம் தலை என்ப - அறிவுரைகள் எல்லாவற்றுள்ளும் முதன்மையானது என்று அறிவுடை யோர் சொல்லுவர்.

(க-உ) தமக்குத் துன்பஞ் செய்பவருக்கும் தீமை செய்யாது விடுதல் அறிவுகள் எல்லாவற்றுள்ளும் சிறந்ததென்று அறிவுடையோர் சொல்லுவர். (203)

4.  மறந்தும் பிறன்கேடு சூழற்க சூழின்
    அறஞ்சூழுஞ் சூழ்ந்தவன் கேடு.

(ப-உ) பிறன்கேடு மறந்தும் சூழற்க - பிறனுக்குக் கேடு தரும் செயலை மறந்தாயினும் நினையாதிருத்தல் வேண்டும்; சூழின் - எண்ணுவானானால்; சூழ்ந்தவன் கேடு அறம் சூழும் - எண்ணியவனுக்குக் கேட்டைத் தரும் செயலை அறக்கடவுள் எண்ணும்.

(க-உ) பிறனுக்குக் கேடுதரும் செயலை மறந்தும் எண்ணாதிருக்க வேண்டும்; எண்ணினால் எண்ணியவனுக்குக் கேட்டை அறக்கடவுள் எண்ணும். (204)

5.  இலனென்று தீயவை செய்யற்க செய்யின்
    இலனாகும் மற்றும் பெயர்த்து.

(ப-உ) இலன் என்று - (தான்) வறுமையுடையவனென்று நினைத்து; தீயவை (அதைத் தீர்த்துக் கொள்வதற்கு) தீவினைகளை; செய்யற்க - (ஒருவன் பிறர்க்குச்) செய்யாது இருக்கவேண்டும்; செய்யின் - செய்வானா யின்; பெயர்த்து - பின்னும்; இலன் ஆகும் - வறுமையுடையவனாவான்.

(க-உ) யான் வறியவனென்று கருதி அதைத் தீர்த்துக் கொள்வதற்குப் பிறர்க்குத் தீவினைகளை ஒருவன் செய்யாதிருத்தல் வேண்டும்; தீவினை செய்வானாயின் முன்னிலும் வறிய வனாவான். (205)

6.  தீப்பால தான்பிறர்கட் செய்யற்க நோய்ப்பால
    தன்னை யடல்வேண்டா தான்.

(ப-உ) நோய்ப்பால் - துன்பந் தருவனவாகிய பாவங்கள்; தன்னை அடல் வேண்டாதான் - (தன்னைப்) பின் வந்து வருத்துதலை விரும்பாத வன்; தீப்பால தான் பிறர்கண் செய்யற்க - தீமையுடையனவாகிய செயல்களைத் தான் பிறரிடத்தே செய்யாதிருக்கக் கடவன்; பால - பகுதியன.

(க-உ) துன்பம் தரும் தன்மையுடைய பாவங்கள் தன்னைப் பின்வந்து வருத்துதலை விரும்பாதவன், தீமை தரக்கூடிய செயல்களைத் தான் பிறர்க்குச் செய்யாதிருத்தல் வேண்டும். (206)

7.  எனைப்பகை யுற்றாரும் உய்வர் வினைப்பகை
    வீயாது பின்சென் றடும்.

(ப-உ) எனைப்பகை உற்றாரும் - எவ்வளவு பெரிய பகையை உடைய வரும்; உய்வர் - அப்பகையினின்றும் தப்புவர்; வினைப் பகை வீயாது அடும் - தீவினைப்பகை (ஒருவனை) நீங்காது கொல்லும்.

(க-உ) எவ்வளவு பெரிய பகையைப் பெற்றவரும் அப்பகையினின்று தப்புவர்; தீவினையாகிய பகை ஒருவனை விடாது தொடர்ந்து கொல்லும். (207)

8.  தீயவை செய்தார் கெடுதல் நிழல்தன்னை
    வீயா தடியுறைந் தற்று.

(ப-உ) தீயவை - தீவினைகளை; செய்தார் - (பிறருக்குச்) செய்தவர்; கெடுதல் - (தாம்) கெடுதல்; (எத்தன்மைத்தென்றால்) நிழல் - (ஒருவனது) நிழலானது (நெடுந்தூரம் போயினும்); தன்னை வீயாது அடி உறைந்து அற்று - அவனை விடாது வந்து அடியினிடத்தே தங்கிய தன்மைத்து.

(க-உ) பிறர்க்குத் தீவினைகளைச் செய்தார் தாங்கெடுதல், ஒருவன் நிழல் அவன் நெடுந்தூரம் போனவிடத்தும் அவனை விடாது வந்து அடியில் தங்கிவிட்டதுபோன்றது. (நிழல் இடைவிடாது தொடர்ந்து வருவது போல ஒருவன் செய்த தீவினை அவனை இடைவிடாது தொடரும்.) (208)

9.  தன்னைத்தான் காதல னாயின் எனைத்தொன்றுந்
    துன்னற்க தீவினைப் பால்.

(ப-உ) தன்னைத்தான் காதலன் ஆயின் - (ஒருவன்) தனது நலனை விரும்புவானாயின்; தீவினைப் பால் - தீவினையாகிய பிரிவினுள்; எனைத்து ஒன்றும் - எவ்வளவு சிறிது ஒன்றாயினும்; துன்னற்க - (பிறரிடத்தே) செய்யாதிருக்கக் கடவன்.

(க-உ) ஒருவன் தனது நலனை விரும்புவானாயின், எவ்வளவு சிறிய தீவினையையும் பிறருக்குச் செய்யாதிருத்தல் வேண்டும். (209)

10. அருங்கேட னென்ப தறிக மருங்கோடித்
    தீவினை செய்யா னெனின்.

(ப-உ) மருங்கு ஒடி - (ஒருவன் நல்ல வழியில் செல்லாது) கெட்ட வழியிற் சென்று; தீவினை செய்யான் எனின் - தீய செயல்களைச் செய்யா னானால்; அருங்கேடன் என்பது அறிக - (அவன்) கேட்டை அடையத் தக்கவனல்லன் என்பதை அறிந்து கொள்க.

(க-உ) ஒருவன் கெட்ட வழியிற் சென்று தீவினை செய்யானாயின் அவன் ஒருபோதும் கேட்டை அடையான் (210)

22. ஒப்புரவு அறிதல்
(ஒப்புரவு அறிதல் - பிறர்க்குச் செய்யத்தக்க உதவிகளை அறிந்து செய்தல்)
1. கைம்மாறு வேண்டா கடப்பாடு மாரிமாட்
டென்னாற்றுங் கொல்லோ உலகு.

(ப-உ) உலகு - உயிர்கள்; மாரி மாட்டு - (தமக்கு நீர் தருகின்ற) மேகங்களுக்கு; என் ஆற்றும் - என்ன உபகாரத்தைச் செய்து வருகின்றன? (ஆதலால்) கடப்பாடு - (அம் மேகங்கள் போல்வார் செய்யும்) உபகாரங் களும்; கைம்மாறு வேண்டா-பதில் உபகாரங்களை வேண்டிச் செய்யப் படுவனவல்ல.

(க-உ) தமக்கு நீரை உதவுகின்ற மேகங்களுக்கு உயிர்கள் என்ன கைமாற்றைச் செய்கின்றன. அம் மேகங்களைப் போன்றவர்கள் செய்யும் உபகாரங்கள் கைமாறு கருதிச் செய்யப்படுவனவல்ல. (211)

2.  தாளாற்றித் தந்த பொருளெல்லாந் தக்கார்க்கு
    வேளாண்மை செய்தற் பொருட்டு.

(ப-உ) தக்கார்க்கு - தகுதியுடையவர்களால்; தாள் ஆற்றி - முயற்சி செய்து; தந்த - சம்பாதிக்கப்பட்ட; பொருள் எல்லாம் - பொருள் முழுவதும்; வேளாண்மை செய்தல் பொருட்டு - உபகாரத்தைச் செய்தற்குப் பயன்படும்.

(க-உ) நல்லவர் முயன்று சேகரித்த பொருளெல்லாம் பிறர்க்கு உபகாரம் செய்தற்குப் பயன்படும். (212)

3.  புத்தே ளுலகத்தும் ஈண்டும் பெறலரிதே
    ஒப்புரவி னல்ல பிற.

(ப-உ) புத்தேள் உலகத்தும் - தேவர் உலகத்தும்; ஈண்டும் - இவ் வுலகத்தும் : ஒப்புரவின் நல்லபிற - உபகாரம் போன்ற பிற நல்ல செயல் களை; பெறல் அரிது - பெறுதல் அரிதாகும்.

(க-உ) வானுலகத்திலும் இவ்வுலகத்திலும் உபகாரஞ் செய்வதைப் போலச் சிறந்த செயல் வேறில்லை. (213)

4.  ஒத்தது அறிவான் உயிர்வாழ்வான் மற்றையான்
    செத்தாருள் வைக்கப் படும்.

(ப-உ) ஒத்தது அறிவான் - உலகநடையை அறிந்து செய்கின்றவன்; உயிர் வாழ்வான் - உயிரோடுகூடி வாழ்கின்றவன்; மற்றையான் - அவ்வாறு செய்யாதவன்; செந்தாருள் வைக்கப்படும் - செத்தவருள் ஒருவனாகக் கருதப்படுவான்.

(க-உ) உலகத்துக்கு ஏற்ற கடமைகளை அறிந்து நடப்பவன் உயிரோடு வாழ்பவனாவன்; அஃது அறிந்து செய்யாதவன் செத்தாருள் ஒருவனாகக் கருதப்படுவான். (214)

5.  ஊருணி நீர்நிறைந் தற்றே யுலகவாம்
    பேரறி வாளன் திரு.

(ப-உ) உலகு அவாம் - உலக நடையை விரும்பிச் செய்யும்; பேர் அறிவு ஆளன் திரு - சிறந்த அறிவை யுடையவனது செல்வம்; ஊருணி - ஊரில் வாழ்வார் நீருண்ணும் குளமானது; நீர் நிறைந்து ஆற்று - நீரினால் நிறைந்தது போலும்.

(க-உ) உலகத்தார் நன்றெனக் கொண்டவற்றை விரும்பிச் செய்யும் அறிவாளியின் செல்வம் ஊரில் வாழ்வார் தண்ணீருண்ணும் குளம் நீர் நிறைந்தாற் போன்று பலருக்கும் பயன்படும். (215)

6.  பயன்மரம் உள்ளூர்ப் பழுத்தற்றாற் செல்வம்
    நயனுடை யான்கட் படின்.

(ப-உ) செல்வம் - செல்வமானது; நயனுடையான் கண்படின் - உபகாரஞ் செய்பவனிடத்தே உண்டாகுமானால் (அவ்வுண்டாதல்); ஊர் உள் மரம் - ஊர் நடுவே உள்ள மரத்தினிடத்தே; பயன் - பழம்; பழுத்து அற்று - பழுத்தாற் போலும்.

(க-உ) உபகாரஞ் செய்வானிடத்தே செல்வம் உண்டாகுமாயின், அஃது ஊர் நடுவே நிற்கும் மரம் காய்த்துப் பழுத்தது போலாகும். (216)

7.  மருந்தாகித் தப்பா மரத்தற்றாற் செல்வம்
    பெருந்தகை யான்கட் படின்.

(ப-உ) செல்வம் பெருந்தகையான் கண் படின் - செல்வம் (உதவிசெய்யும்) பெருந்தன்மை யுடையவனிடத்தில் உண்டானால்; மருந்தாகி - அது (தனது எல்லாப் பகுதிகளும்) மருந்தாகி; தப்பா மரத்து அற்று - தவறாது (நோயைத் தீர்க்கும்) மரம் போல்வதாகும்.

(க-உ) உதவி செய்யும் இயல்புடையவருக்குக் கிடைத்த செல்வம் தனது எல்லா உறுப்புகளும் மருந்தாகி நோயைத் தப்பாது ஆற்றும் மரம் போல்வது. (217)

8.  இடனில் பருவத்தும் ஒப்புரவிற் கொல்கார்
    கடனறி காட்சி யவர்.

(ப-உ) கடன் - (தாம் செய்யத்தகுவனவாகிய) கடமைகளை; அறி - அறிந்த; காட்சியவர் - இயற்கை அறிவை யுடையவர்; இடன் இல் பருவத்தும் - செல்வம் சுருங்கிய காலத்தும்; ஒப்புரவிற்கு ஒல்கார் - உபகாரஞ் செய்வதற்குத் தளரார்.

(க-உ) தாம் செய்யத்தகும் கடமைகளை அறிந்த அறிவுடையார் செல்வம் சுருங்கிய காலத்தும் உபகாரஞ் செய்வதற்குத் தளரார்.(218)

9.  நயனுடையான் நல்கூர்ந்தா னாதல் செயும்நீர
    செய்யா தமைகலா வாறு.

(ப-உ) நயனுடையான் - (உதவிசெய்யும்) குணமுடையவன்; நல்கூர்ந்தானாதல் - வறியவனாவது யாதென்றால்; செயும் நீர - செய்ய வேண்டிய கடமைகளை; செய்யாது அமைகலாவாறு - செய்ய முடியாது வருந்துகின்ற நிலைமையை அடைதலாகும்.

(க-உ) உபகாரகுணமுடையவன் வறியவனாதல் எவ்வகையில் என்றால் அவன் பிறர்க்கு உபகாரம் செய்ய முடியாத நிலைமையில் இருப்பதற்கு வருந்துவதாகும். (219)

10. ஒப்புரவி னால்வருங் கேடெனின் அஃதொருவன்
    விற்றுக்கோள் தக்க துடைத்து.

(ப-உ) ஒப்புரவினால் - (பிறர்க்கு) உபகாரஞ் செய்தலால் கேடு வரும் எனின் - (ஒருவனுக்குப்) பொருட்கேடு உண்டாகும் எனக் கூறுவோர் உளராயின்; அஃது - அக்கேட்டை; ஒருவன் விற்றுக் கோள் தக்கது உடைத்து - ஒருவன் தன்னை விற்றாயினும் வாங்கும் தகுதி உடையது.

(க-உ) உபகாரஞ் செய்தலால் பொருட்கேடு உண்டாகும் எனக் கூறுவாருளராயின், ஒருவன் தன்னை விற்றாயினும் அதனை வாங்குதல் மேலாகும். (உபகாரஞ் செய்தல் மிகப் புகழ்ச்சிக் குரியதாதலால் அதனை எவ்விதமும் செய்யவேண்டு மென்பது.)

23. ஈகை
(ஈகை - கொடை)

1.  வறியார்க்கு ஒன்றீவதே ஈகைமற் றெல்லாம்
    குறியெதிர்ப்பை நீரது உடைத்து.

(ப-உ) வறியார்க்கு - இல்லாதவர்களுக்கு; ஒன்று - ஒரு பொருளை; ஈவதே ஈகை - கொடுத்தலே சிறந்த கொடையாகும்; மற்று எல்லாம் - இஃது ஒழிந்த எல்லாக் கொடையும்; குறி எதிர்ப்பை நீரது உடைத்து - கடன் கொடுப்பதை ஒத்த தன்மையுடையது.
குறி எதிர்ப்பை - அளவு குறித்து வாங்கி அவ்வாறே எதிர் கொடுப்பது.

(க-உ) வறியார்க்கு ஒரு பொருளைக் கொடுத்தலே கொடையாகும்; மற்றவர்களுக்குக் கொடுக்கும் கொடை கடன் கொடுத்து வாங்கும் தன்மையை ஒத்தன. (221)

2.  நல்லா றெனினுங் கொளல்தீது மேலுலக
    மில்லெனினும் ஈதலே நன்று.

(ப-உ) கொளல் - இரத்தல்; நல் ஆறு எனினும் - (மேலுலகத்துக்கு) நல்வழி என்பவர் உளராயினும்; தீது - (இரத்தல்) தீயது; உலகம் - (கொடுத்தவர்க்கு) அம்மேலுலகத்தை யடைதல்; இல் எனினும் - இல்லை என்பவர் உளராயினும்; ஈதலே நன்று - கொடுத்தலே நல்லது.

(க-உ) இரத்தல் வானுலகத்துக்குச் செல்லும் வழி எனக் கூறுபவர் உளராயினும் இரத்தல் தீது; ஈவார்க்கு அவ்வுலகம் கிட்டாதெனக் கூறுவாருளராயினும் ஈதலே நன்று. (222)

3.  இலன்என்னும் எவ்வம் உரையாமை ஈதல்
    குலனுடையான் கண்ணே உள.

(ப-உ) இலன் என்னும் எவ்வம் உரையாமை - (இரந்து வந்தார்க்கு) இல்லை யென்னும் துன்பம் தரும் வார்த்தையைக் கூறாது; ஈதல் - கொடுத்தல்; குலன் உடையான் கண்ணே உள - நல்ல குணத்தில் பிறந்தவனிடத்தே உளதாம்.

(க-உ) இரப்பவர்க்கு இல்லையென்று சொல்லாமற் கொடுக்கும் மேலான குணம் உயர்குடிப் பிறந்தவரிடத்தே யுண்டு. (223)

4.  இன்னா திரக்கப் படுதல் இரந்தவர்
    இன்முகங் காணு மளவு

(ப-உ) இரந்தவர் - ஒரு பெருளைக் கேட்டவர்; இன்முகம் காணும் அளவு - (அவர் அதைப்பெற்று) முகமலர்ச்சி அடைதலைக் காணுமளவும்; இரக்கப்படுதல் இன்னாது - வறியவர் - இத்தலைப் பார்ப்பது (கொடுப்ப வர்க்கு) துன்பந் தருவதாகும்.

(க-உ) இரப்பவர் முகமலர்ச்சியைக் காணும் வரை கொடுப்பவர் மனக்கவலை அடைவர். (224)

5.  ஆற்றுவார் ஆற்றல் பசியாற்றல் அப்பசியை
    மாற்றுவார் ஆற்றலிற் பின்.

(ப-உ) ஆற்றுவார் ஆற்றல் - (தவத்தால்) வலிய முனிவரின் வலிமை யாவது; பசியாற்றல் - பசியைப் பொறுத்துக்கொள்ளுதல்; (அவ்வலிமை) அப்பசியை - அங்ஙனம் பொறுத்தற்கு அரிய பசியை; மாற்றுவார் ஆற்றலின்பின் - (ஈகையால்) தீர்ப்பாரது வலிமைக்குப் பிற்பட்டதாகும் (குறைந்ததாகும்).

(க-உ) தவத்தால் வலியார்க்கு ஏற்படும் வலிமையாவது தமக்கு நேரும் பசியைப் பொறுத்தல்; இவ்வலிமை தானும்; பொறுத்தற்கு அரிய பசியைக் கொடையால் ஒழிப்பவரின் வலிமைக்குத் தாழ்ந்ததே. (225)

6.  அற்றார் அழிபசி தீர்த்தல் அஃதொருவன்
    பெற்றான் பொருள்வைப் புழி.

(ப-உ) அற்றார் அழிபசி தீர்த்தல் - (வறியவரின்) கடும் பசியைப் போக்குக; அஃது - (அவ்வாறு செய்தலால் உண்டாகிய) அறம்; பொருள் பெற்றான் ஒருவன் வைப்பு உழி - பொருளை உடைய ஒருவன் அதனை வைத்தற்கு உரிய இடமாகும்.

(க-உ) வறியவரின் கடும் பசியைத் தீர்த்தலால் உண்டாகும் அறமே பொருள் உடையவனுக்கு அப்பொருளைச் சேமித்து வைத்தற்குரிய களஞ்சியம். (226)

7.  பாத்தூண் மரீஇ யவனைப் பசியென்னும்
    தீப்பிணி தீண்டல் அரிது.

(ப-உ) பாத்து ஊண் மரீஇயவனை - பகுத்து உண்டப் பழகிய வனை; பசி என்னும் தீப்பிணி - பசி என்னும் பொல்லாத நோய்; தீண்டல் அரிது - சேர்தல் அரிது.

(க-உ) பகுத்து உண்ணப் பழகியவனைப் பசி என்னும் கொடிய நோய் அணுகாது. (227)

8.  ஈத்துவக்கு மின்ப மறியார்கொல் தாமுடைமை
    வைத்திழக்கும் வன்க ணவர்.

(ப-உ) தாம் உடைமை - தாம் தமது பொருளை; வைத்து இழக்கும் வன்கண் அவர் - கெடாது வைத்துப் பின் அதனை இழந்து போகின்ற கொடியவர்; ஈத்து - (வறியவர்களுக்குக்) கொடுத்து; உவக்கும் - அவர்கள் மகிழ்வதால் உண்டாகின்ற; இன்பம் - இன்பத்தை; அறியார்கொல் - அறியமாட்டார்களோ! கொல் - வியப்பு இடைச்சொல்.

(க-உ) தமது செல்வத்தைச் சேர்த்துவைத்துப் பின் அதனை இழந்து போகின்ற கொடியவர் கொடுத்தலாலுண்டாகும் மகிழ்ச்சியை அறியார் போலும்! (228)

9.  இரத்தலின் இன்னாது மன்ற நிரப்பிய
    தாமே தமிய ருணல்.

(ப-உ) நிரப்பிய - (தேடி) நிரப்பிய உணவை; தாமே தமியர் உணல் - தாமே தனியராயிருந்து உண்ணுதல்; இரத்தலின் மன்ற இன்னாது - பிச்சை எடுத்தலினும் பார்க்க உண்மையில் துன்பம் தருவதாகும்.
ஏ - பிரிநிலை.

(க-உ) தேடிய உணவை விரும்பி வறியவர்க்குக் கொடாது தாமே தனித்து உண்ணுதல் பிச்சை எடுத்தலினும் பார்க்கத் துன்பம் தருவதாகும். (229)

10. சாதலி னின்னாத தில்லை யினிததூஉம்
    ஈத லியையாக் கடை.

(க-உ) சாதலின் இன்னாதது இல்லை - (ஒருவர்க்குச்) சாதல் போலத் துன்பம் தருவது (வேறு ஒன்று) இல்லை; அதூஉம் - உத்தன்மையுடைய சாவும்; ஈதல் இயையாக் கடை - (வறியார்க்கு ஒன்று) கொடுக்கமுடியாத விடத்து; இனிது - இனிதாகும்.

(க-உ) சாவதைப் போலத் துன்பம் தருவது வேறொன்று மில்லை; வறியார்க்கு ஒன்று கொடுக்க முடியாதவிடத்து இறந்து போவது இனிய தாகும். (230)

24. புகழ்
(புகழ் - இல்வாழ்க்கை முதல் ஈகை ஈறாகக் கூறப்பட்ட இல்லறத்தின் நன்மைகளால் உண்டாகும் புகழ்)

1.  ஈத லிசைபட வாழ்தல் அதுவல்லது
    ஊதிய மில்லை உயிர்க்கு.

(ப-உ) ஈதல் - (வறியார்க்குக்) கொடுத்தல்; இசைபட வாழ்தல் - (அதனால்) புகழுண்டாகும்படி வாழ்தல்; அது அல்லது அப்புகழ் அல்லது; உயிர்க்கு ஊதியம் இல்லை - (மக்கள்) உயிர்க்குப் பயன் (மற்றொன்று) இல்லை.

(க-உ) மக்களுயிர்க்குக் கொடையினாலுண்டாகும் புகழை விட வேறொரு பயனில்லை; ஆதலால், வறியார்க்குக் கொடுங்கள் புகழ் உண்டாகும்படி வாழுங்கள். (231)

2.  உரைப்பா ருரைப்பவை யெல்லாம் இரப்பார்க் கொன்
    றீவார்மேல் நிற்கும் புகழ்.

(ப-உ) உரைப்பார் உரைப்பவை எல்லாம் - பேசுகின்றவர் (சிறப்பாக எடுத்துப்) பேசுகின்றவை எல்லாம்; இரப்பார்க்கு ஒன்று - (வறியவர்க்கு) ஒன்றை; ஈவார்மேல் நிற்கும் - கொடுப்பவர் இடத்தில் உளவாகும்; புகழ் - புகழ் பற்றியனவாகும்.

(க-உ) உலகத்தவர் சிறப்பாகப் பேசுவது இரப்பவர்க்கு ஒன்றைக் கொடுப்பதனாலுண்டாகும் புகழையே. (232)

3.  ஒன்றா வுலகத் துயர்ந்த புகழல்லால்
    பொன்றாது நிற்பதொன் றில்.

(ப-உ) ஒன்று ஆ - (தனக்கு) ஒப்பில்லாமல்; உயர்ந்த புகழ் அல்லால் - உயர்ந்த புகழைத் தவிர; உலகத்து - உலகத்திலேயே; பொன்றாது நிற்பது ஒன்று இல் - இறவாது நிற்பது வேறொன்று இல்லை.

(க-உ) தனக்கு இணை இல்லாது உயர்ந்த புகழ் அன்றி இவ்வுலகத் தில் அழியா திருப்பது வேறொன்று இல்லை. (233)

4.  நிலவரை நீள்புக ழாற்றின் புலவரைப்
    போற்றாது புத்தே ளுலகு.

(ப-உ) நிலவரை - நிலத்தின் எல்லைவரை; நீள் புகழ் ஆற்றின் - பரவியிருக்கும் புகழை (ஒருவன்) செய்வானானால்; புத்தேள் உலகு - தேவருலகமானது; புலவரைப் போற்றாது - தேவரைப் போற்றாது (அவனையே போற்றும்).

(க-உ) இப்பூமியின் எல்லையளவு பரந்த புகழ்தரும் செயல்களை ஒருவன் செய்வானாயின் தேவருலகத்தவர் தேவரைப் போற்றாது அவனையே போற்றுவர். (234)

5.  நத்தம்போற் கேடும் உளதாகுஞ் சாக்காடும்
    வித்தகர்க் கல்லால் அரிது.

(ப-உ) நத்தம்போற் கேடும் - (புகழ்) வளர்ச்சிக்கு ஏதுவாகிய பொருட் கேடும்; உளதாகும் சாக்காடும் - புகழுடம்பு நிற்கப் பூத உடம்பு இறத்தலும்; வித்தகர்க்கு அல்லால் அரிது - அறிவாற்ற லுள்ளவர்க்கல்லது மற்றவர்க்கு அரியனவாகும்.

(க-உ) பொருளைக் கொடுத்துப் புகழைச் சம்பாதித்தலும் புகழ் உடம்பை நிறுத்திப் பூத உடம்பை விடுதலும் அறிவாற்ற லுள்ளவர்க்கே முடியும். (235)

6.  தோன்றிற் புகழொடு தோன்றுக அஃதிலார்
    தோன்றலின் தோன்றாமை நன்று.

(ப-உ) தோன்றின் - (மக்களாய்) பிறக்கின்; புகழொடு தோன்றுக - புகழ் தோன்றுவதற்கு ஏதுவாகிய குணங்களோடு பிறக்க வேண்டும்; அஃது இலார் - அக்குணங்கள் இல்லாதார்; தோன்றலின் தோன்றாமை நன்று - (மக்களாய்ப்) பிறத்தலின் பிறவாதிருத்தல் நல்லது.

(க-உ) மனிதராய்ப் பிறக்கில் புகழ் தோன்றுவதற்கு ஏதுவாகிய குணங்களோடு பிறக்க வேண்டும்; அக்குணங்களில்லாதார் பிறவாதிருத்தல் நல்லது. (236)

7.  புகழ்பட வாழாதார் தந்நோவார் தம்மை
    இகழ்வாரை நோவ தெவன்.

(ப-உ) புகழ்பட வாழாதார் - (தமக்குப்) புகழ் உண்டாகும் படி வாழ மாட்டாதவர்; (அதுகாரணமாகப் பிறர் இகழ்ந்த விடத்து) தம் நோவார் - (இவ்விகழ்ச்சி தமது குறைபாட்டினால் வந்ததென்று) தம்மை நொந்து கொள்ளாது; தம்மை இகழ்வாரை நோவது எவன் - தம்மை இகழ் கின்றவரை நொந்து கொள்வது ஏனோ?

(க-உ) புகழுண்டாகும்படி வாழமாட்டாதவர், பிறர் தம்மை இகழின் அவ்விகழ்ச்சி தமது குறைபாட்டினால் வந்ததென்று தம்மை நோவாது இகழ்ந்தவரை நொந்துகொள்வது ஏனோ? (237)

8.  வசைஎன்ப வையத்தார்க் (கு) எல்லாம் இசையென்னும்
    எச்சம் பெறாஅ விடின்.

(ப-உ) இசை என்னும் - புகழ் என்னும்; எச்சம் - எஞ்சி நிற்பதை; பெறாவிடின் - பெறாது விடுவாராயின்; வையத்தார்க்கு எல்லாம் - உலகத்தவர்க்கெல்லாம்; வசை என்ப - வசை என்று சொல்லுவர்.

இசை என்பதற்கு எதிர்சொல் வசை. எச்சம் - செய்தவர் இறந்து போகத் தான் இறவாது நிற்பது.

(க-உ) ஒருவர் புகழைப் பெறா தொழிவராயின் அது அவருக்கு இழிவு என்று சொல்லுவர் நல்லோர். (238)

9.  வசையிலா வண்பயன் குன்றும் இசையிலா
    யாக்கை பொறுத்த நிலம்.

(ப-உ) இசை இலா யாக்கை பொறுத்த நிலம் - புகழில்லாதவனின் உடம்பைப் பொறுத்த நிலம்; வசை இலா வண் பயன் குன்றும் - பழிப்பில்லாத விளைச்சலில் குறைவுபடும்.

(க-உ) தம்மிடத்தில் வசை உண்டாகாமல் வாழ்பவரே உயிர் வாழ்பவராவர்; புகழ் உண்டாகாமல் வாழ்பவரே இறந்தவராவர். (240)

10. வசையொழிய வாழ்வாரே வாழ்வார் இசையொழிய
    வாழ்வாரே வாழா தவர்.

(ப-உ) வசை ஒழிய - தம்மைப்பற்றி இகழ்ச்சி உண்டாகாமல்; வாழ்வாரே - வாழ்கின்றவர்களே; வாழ்வார் - உயிர் வாழ்கின்றவர்களாவார்; இசை ஒழிய வாழ்வாரே - புகழ் நீங்கும்படி வாழ்கின்றவர்களே; வாழாதவர் - இறந்தவராவர்.

(க-உ) தம்மிடத்தில் வசை உண்டாகாமல் வாழ்பவரே உயிர் வாழ்பவராவர்; புகழ் உண்டாகாமல் வாழ்பவரே இறந்தவராவர். (240)


3. துறவறவியல்

25. அருள் உடைமை
(அருள் உடைமை - எல்லா உயிர்களிடத்தும் உண்டாகும் அன்பு அருள் - உயர்ந்தவர் தாழ்ந்தவரிடத்தில் காட்டும் அன்பு.)

1.  அருட்செல்வம் செல்வத்துள் செல்வம் பொருட்செல்வம்
    பூரியார் கண்ணு முள.

(ப-உ) செல்வத்துள் செல்வம் - செல்வங்கள் எல்லா வற்றுள்ளும் (சிறந்த) செல்வம்; அருள் செல்வம் - உயிர்களிடம் அன்பாயிருக்கும் செல்வம்; பொருள் செல்வம் - பொருளால் வரும் செல்வங்கள்; பூரியார் கண்ணும் உள - கீழானோர் இடத்தும் உண்டு.

(க-உ) செல்வங்கள் எல்லாவற்றுள்ளும் சிறந்த செல்வம் உயிர்க ளிடத்து அன்பாயிருத்தல்; பொருளால் உண்டாகும் செல்வங்கள் இழிந்தார் இடத்தும் உள்ளன. (241)

2.  நல்லாற்றான் நாடி அருளாள்க பல்லாற்றால்
    தேரினும் அஃதே துணை.

(ப-உ) நல் ஆற்றல் - நல்ல வழியிலே நின்று; நாடி - அருட்குணம் பெறவிரும்பி; அருள் ஆள்க - அன்புடைய செயல்களில் பழகுக; பல் ஆற்றல் தேரினும் - பல வழிகளால் ஆராய்ந்து பார்த்தாலும்; துணை - உயிர்களுக்குத் துணையாவது; அஃது அவ்வருளேயாகும்.

(க-உ) நல்லவழியில் நின்று விரும்பி அன்புடைய செயல்களைச் செய்யப்பழகுக; பல வழியால் ஆராய்ந்து பார்த்தாலும் உயிர்க்குத் துணை யாவது கருணையேயாகும். (242)

3.  அருள்சேர்ந்த நெஞ்சினார்க்கு இல்லை இருள்சேர்ந்த
    இன்னா உலகம் புகல்.

(ப-உ) இருள் சேர்ந்த - இருட்டு உடைய; இன்னா உலகம் புகல் - துன்பமுடைய நகர உலகத்தில் புகுதல்; அருள் சேர்ந்த நெஞ்சினார்க்கு - அன்புக்குணம் நிறைந்த நெஞ்சுடையவர்களுக்கு; இல்லை - இல்லை யாகும்.

(க-உ) உயிர்களிடத்துக் கருணையுடைய மனமுடையவர்கள் இருண்ட நரகத்தில் செல்லமாட்டார். (243)

4.  மன்னுயி ரோம்பி அருளாள்வாற் கில்லென்ப
    தன்னுயி ரஞ்சும் வினை.

(ப-உ) மன் உயிர் ஓம்பி - வாழ்கின்ற உயிர்களைக் காப்பாற்றி; அருள் ஆள்வாற்கு - (அவைகளிடத்தே) கருணை உடையவனாயிருப் பவனுக்கு; தன் உயிர் அஞ்சும் வினை இல் என்ப - தனது உயிர் அஞ்சுதற்கு ஏதுவாகிய பாவங்கள் உண்டாகா என்று கூறுவர்.

(க-உ) உயிர்களிடம் கருணையைச் செலுத்துகின்றவர்களுக்கு அஞ்சத்தக்க பாவச் செயல்களே தோன்றா. (244)

5.  அல்லல் அருளாள்வார்க் கில்லை வளிவழங்கும்
    மல்லன்மா ஞாலங் கரி.

(ப-உ) அருள் ஆள்வார்க்கு - அருளை உடையவர்களுக்கு; அல்லல் இல்லை - துன்பம் இல்லையாகும்; வளி வழங்கும் - காற்று இயங்குகின்ற; மல்லல் மா ஞாலம் - செழிப்புடைய பெரிய உலகத்திலுள்ளவர்; கரி - சாட்சி (அதற்கு எடுத்துக்காட்டு ஆகும்.)

(க-உ) அருளுடையவர்களுக்குத் துன்பம் இல்லை; காற்று இயங்குகின்ற செழிப்புடைய பெரிய உலகில் வாழ்வாரே இதற்குச்
சாட்சியாவார். (245)

6.  பொருணீங்கிப் பொச்சாந்தா ரென்பர் அணிநீங்கி
    அல்லவை செய்தொழுகு வார்.

(ப-உ) அருள் நீங்கி - கருணை இல்லாதவராய்; அல்லவை செய்து ஒழுகுவார் - கொடுமைகளைச் செய்து நடப்பாரை; பொருள் நீங்கி மறந்தவர் என்ப - உறுதிப் பொருளை விட்டு (தாம் படவேண்டிய) துன்பத்தையும் மறந்தவராவர்.

(க-உ) கருணைக் குணமில்லாதவராய் கொடுமைகளைச் செய்து வாழ்வார் உறுதிப்பொருளை விட்டுத் தமக்கு வரப்போகும் துன்பத்தையும் மறந்தவராவர். (246)

7.  அருளிலார்க் கவ்வுலக மில்லை பொருளிலார்க்
    கிவ்வுலக மில்லா கியாங்கு.

(ப-உ) பொருள் இலார்க்கு - பொருள் இல்லாதவர்களுக்கு; இவ்வுலகம் இல் ஆகி யாங்கு - இவ்வுலக இன்பம் இல்லாமைபோல; அருள் இல்லார்க்கு அவ்வுலகம் இல்லை - (உயிர்கள் மீது) கருணை இல்லாதவர்களுக்கு மறு உலகில் இன்பம் இல்லை.

(க-உ) பொருளில்லாதவர்களுக்கு இவ்வுலகத்தில் இன்பம் இல்லாதிருப்பது போல உயிர்களிடத்து அருளில்லாதவர்களுக்கு மறு உலகத்தில் இன்பம் இல்லையாகும். (247)

8.  பொருளற்றார் பூப்ப ரொருகால் அருளற்றார்
    அற்றார்மற் றாத லரிது.

(ப-உ) பொருள் அற்றார் - பொருளில்லாதவர்; ஒருகால் பூப்பர் - ஒரு காலத்தில் செல்வமுடையவராவர்; அருள் அற்றார் அற்றார் - அருளில்லாதவர் அழிந்தவரே; மற்று ஆதல் அரிது - பின்னொரு காலத்தில் மேன்மை அடைய மாட்டார்.

(க-உ) பொருளில்லாதவர் ஒரு காலத்தில் செல்வராவர்; அரு ளில்லாதவர் அழிந்தவரேயாவர்; அவர் பின் ஒருபோதும் சிறப்படைய மாட்டார். (248)

9.  தெருளாதான் மெய்ப்பொருள் கண்டற்றால் தேறின்
    அருளாதான் செய்யும் அறம்.

(ப-உ) அருளாதான் - (உயிர்களிடத்தே) கருணை செய்யாதவன்; செய்யும் அறம் - செய்கின்ற தருமத்தை; தேறின் - ஆராய்ந்து காணுமிடத்து; (அது) தெருளாதான் மெய்ப்பொருள் கண்டு அற்று - மனத்தெளி வில்லாதவன் உண்மைப் பொருளைக் கண்டது போலாகும்.

(க-உ) உயிர்களிடத்து அருள் செய்யாதவன் தருமம் செய்வது மனத்தெளிவில்லாதவன் உண்மைப் பொருளைக் கண்டது போலாகும். (249)

10. வலியார்முன் தன்னை நினைக்கத் தான்தன்னின்
    மெலியார்மேல் செல்லு மிடத்து.

(ப-உ) தான் தன்னின் மெலியார் மேல் செல்லும் இடத்து - தான் தன்னைக் காட்டிலும் வலியவர் மீது கோபித்துச் செல்லும் போது; வலியார் முன் தன்னை நினைக்க - தன்னின் வலியார்முன் தான் நிற்கும் நிலையை நினைக்க வேண்டும்.

(க-உ) தன்னைக்காட்டிலும் எளியவரைத் தான் வருத்தச் செல்லும் போது, தான் வலியார்முன் அஞ்சி நிற்கும் நிலையை நினைத்துக் கொள்ள
வேண்டும். (250)

26. புலால் மறுத்தல்
(புலால் மறுத்தல் - ஊன் உண்ணுதலை ஒழித்தல்)

1.  தன்னூன் பெருக்கற்குத் தான்பிறிது ஊன்உண்பான்
    எங்ஙனம் ஆளும் அருள்.

(ப-உ) தன் ஊன் பெருக்கற்கு - தன் உடம்பை வளர்ப்பதற்கு; தான் பிறிது ஊன் உண்பான் - தான் வேறு ஒன்றினது உடம்பை உண்பவன்; எங்ஙனம் - எவ்வாறு; அருள் ஆளும் - அருளை மேற்கொள்வான்?

(க-உ) தனது உடம்பைப் பருக்கச் செய்வதற்குத் தான் வேறு உயிரின் இறைச்சியை உண்கின்றவன் எவ்வாறு மற்றவர்களுக்கு அருள் செய்வான்? (251)

2.  பொருளாட்சி போற்றாதார்க் கில்லை அருளாட்சி
    ஆங்கில்லை ஊன்தின் பவர்க்கு.

(ப-உ) பொருள் ஆட்சி - பொருளாற் பயன் பெறுதல்; போற்றா தார்க்கு இல்லை - (அதனை) காப்பாற்றாதவர்களுக்கு இல்லை; ஆங்கு - அதுபோல; அருள் ஆட்சி - அருளாற் பயன் கொள்ளுதல்; ஊன் தின்பவர்க்கு இல்லை - புலால் உண்பவர்க்கு இல்லை.

(க-உ) பொருளைக் காப்பாற்றாதவரிடத்தில் பொருளில்லா திருத்தல் போல் ஊன் புசிப்பவரிடத்தில் அருளில்லையாகும். (252)

3.  படைகொண்டார் நெஞ்சம்போல் நன்றூக்கா தொன்றன்
    உடல்சுவை யுண்டார் மனம்.

(ப-உ) படைகொண்டார் நெஞ்சம் நன்று ஊக்காது போல் - கொலைக் கருவியைக் கையில் வைத்திருப்பவனது மனம் நன்மையான வற்றைச் செய்யக் கருதாதது போல; ஒன்றன் உடல் சுவை உண்டார் மனம் - பிற உயிரின் ஊனை சுவை உண்டாகும் படி உண்டவரது மனம்; நயன் தூக்காது - நன்மையைச் செய்யக் கருதாது.

(க-உ) கொலைக்கருவியைக் கையிலெடுத்தவருடைய மனம் நல்ல காரியங்களைச் செய்யாதது போல பிற உயிரின் ஊனை உண்டு சவை கண்டவர் நல்ல காரியம் செய்யமாட்டார். (253)

4.  அருளல்ல தியாதெனிற் கொல்லாமை கோறல்
    பொருளல்ல தவ்வூன் தினல்.

(ப-உ) அருள் யாது எனில் - அருளென்பது யாது என ஆராய்ந்தால் ; கொல்லாமை - (அது) கொல்லாதிருத்தலாகும்; (அல்லது) யாது எனில் - அருளல்லாதது யாதென்றால்; கோறல் - கொல்லுதல்; (ஆதலால்) அவ்வூன் தினல் பொருள் அல்லது - (அக்கொலையால் வந்த) அந்த ஊனை உண்ணுதல் புண்ணியம் அல்லாததாகும்.

(க-உ) அருள் என்பது ஒரு உயிரையும் கொல்லாமை; அருளின்மை யென்பது கொல்லுதல்; ஆகவே கொலையால் வரும் ஊனை உண்ணுதல் பாவமாகும். (254)

5.  உண்ணாமை யுள்ள துயிர்நிலை ஊனுண்ண
    அண்ணாத்தல் செய்யா தளறு.

(ப-உ) உயிர்நிலை - உயிர்கள் குறைந்து போகாமல் (உடம்பில்) நிற்றல்; ஊன் உண்ணாமை உளது - ஊன் உண்ணாமையாகிய அறத்தினால் உள்ளது; உண்ண (ஒருவன் ஊனை) உண்பானாயின்; அளறு அண்ணாத்தல் செய்யாது - (அவனை விழுங்கிய) நரகம் (அவனை வெளியே விட) வாயைத் திறவாது.

(க-உ) ஊன் உண்ணாமையினால் உயிர்கள் அழிந்து போகாமல் நிலைபெறும். ஊன் உண்ட ஒருவனை விழுங்கிய நரகம் அவனை வெளியேவிட வாயைத் திறவாது. (255)

6.  தினற்பொருட்டாற் கொல்லா துலகெனின் யாரும்
    விலைப்பொருட்டால் ஊன்தருவா ரில்.

(ப-உ) தினல் பொருட்டால் - தின்னுதல் காரணமாக; உலகு கொல்லாது எனில் - உலகத்தவர் உயிர்களைக் கொல்லாராயின்; விலைப்பொருட்டால் ஊன் தருவார் யாரும் இல் - விற்றற்காகக் கொலை செய்து ஊனை விற்பவர் யாரும் இலராவர்.

(க-உ) உண்ணுதற்காக உலகத்தவர் உயிர்களைக் கொல்லாராயின் விற்றற் பொருட்டுக் கொலை செய்து ஊனை விற்பார் யாரும் இலராவர். (256)

7.  உண்ணாமை வேண்டும் புலாஅல் பிறிதொன்றன்
    புண்ண துணர்வார்ப் பெறின்.

(ப-உ) புலால் பிறிது ஒன்றன் புண் - புலால் என்று சொல்லப்படுவது வேறு ஒரு உடம்பின் புண்ணாகும்; அது - அப்புலால்; (அத்தன்மையா யிருப்பதை) உணர்வார் பெறின் - அறிவாரைப் பெற்றால்; உண்ணாமை வேண்டும் - (அப்புலாலை) உண்ணாது விட வேண்டும்.

(க-உ) புலால் என்பது இன்னொரு உடம்பின் புண்ணாகும்; அது அத்தன்மையுடையதென உணர்வார் அதனை உண்ணாது ஒழிதல் வேண்டும். (257)

8.  செயிரிற் றலைப்பிரிந்த காட்சியா ருண்ணார்
    உயிரிற் றலைப்பிரிந்த வூன்.

(ப-உ) செயிரின் தலைப் பிரிந்த காட்சியார் - குற்றத்தினின்றும் நீங்கிய அறிவுடையார்; உயிரின் தலைப்பிரிந்த ஊன் உண்ணார் உயிரின் நீங்கிய ஊனை உண்ணார்.

(க-உ) குற்றந் தீர்ந்த அறிவுடையோர் உயிரினின்றும் பிரிந்த ஊனை உண்ணார். (258)

9.  அவிசொரிந் தாயிரம் வேட்டலின் ஒன்றன்
    உயிர்செகுத்து உண்ணாமை நன்று.

(ப-உ) அவி சொரிந்து - (நெருப்பில்) நெய் முதலிய உண்வை இட்டு; ஆயிரம் வேட்டலின் - ஆயிரம் வேள்விகளைச் செய்தலினும்; ஒன்றன் உயிர் செகுத்து உண்ணாமை - ஒன்றின் உயிரை நீக்கி அதன் உடம்பை உண்ணாமை; நன்று - நல்லதாகும்.

(க-உ) 1தீயில் உணவைப்போட்டு ஆயிரம் யாகங்கள் செய் வதைப் பார்க்கிலும் ஒரு உயிரைக் கொன்று அதன் இறைச்சியை உண்ணாமை நல்லது. (259)

10. கொல்லான் புலாலை மறுத்தானைக் கைகூப்பி
    எல்லா உயிருந் தொழும்.

(ப-உ) கொல்லான் - ஓர் உயிரையும் கொல்லாதவனுமாய்; புலாலை மறுத்தானை - ஊனையும் உண்ணாதவனை; எல்லா உயிரும் கைகூப்பி தொழும் - எல்லா உயிர்களும் கைகுவித்து வணங்கும்.

(க-உ) உயிர்களைக் கொல்லாதவனாயும் ஊனைப் புசியாத வனாயு முள்ளவனை எல்லா உயிர்களும் கைகுவித்து வணங்கும்.

27. தவம்
(தவம் - ஐம்புலன்களின்வழி செல்லாமல் மனதை நிறுத்தித்
தமக்கு நேர்ந்த துன்பங்களைப் பொறுத்துப்
பிற உயிர்களுக்குள்ள நலன்களைப் பாதுகாத்தல்)

1.  உற்றநோய் நோன்றல் உயிர்க்குறுகண் செய்யாமை
    அற்றே தவத்திற்(கு) உரு.

(ப-உ) தவத்திற்கு உரு - தவத்தின் வடிவு; உற்ற நோய் நோன்றல் - (தமக்கு) வரும் துன்பங்களைப் பொறுத்தலும்; உயிர்க்கு உறுகண் செய்யாமை - (தாம் பிற) உயிர்களுக்குத் துன்பஞ் செய்யாமையும்; (ஆகிய) அற்றே - அவ்வளவினதே.

(க-உ) தமக்கு நேரும் துன்பத்தைப் பொறுத்தல், பிற உயிர் களுக்குத் துன்பஞ் செய்யாமை ஆகிய இவையே தவம் செய்பவரின் இயல்புகள்(261)

2.  தவமுந் தவமுடையார்க் காகும் அவமதனை
    அஃதிலார் மேற்கொள் வது.

(ப-உ) தவமும் - தவஞ் செய்தலும்; தவம் உடையார்க்கு ஆகும் - (முற்பிறப்பில்) தவஞ் செய்தவர்க்கே முடியும்; (ஆதலால்) அதனை - அத்தவத்தை; அஃது இலார் மேற்கொள்வது அவம் - அம் முன்னைத் தவமில்லாதார் (தமது வலிமைக்கு மேற்பட்ட) தவத்தைத் தொடங்குவது வீணாகும்.

(க-உ) தவஞ் செய்தல் முற்பிறப்பில் தவஞ் செய்தவர்களுக்கே முடியும். ஆகவே முன்னைத் தவமில்லாதவர் அதனை மேற்கொள்ளுதல் வீணாகும். (262)

3.  துறந்தார்க்குத் துப்புரவு வேண்டி மறந்தார்கொல்
    மற்றை யவர்கள் தவம்.

(ப-உ) மற்றையவர்கள் - இல்லறத்தில் நிற்பவர்கள்; துறந்தார்க்கு - துறவிகளுக்கு; துப்புரவு வேண்டி - உணவு முதலியன கொடுக்க விரும்பி; தவம் மறந்தார் கொல் - (தாம்) தவம் செய்தலை மறந்தார் போலும்.

(க-உ) துறவிகளுக்கு உணவு முதலியன கொடுக்க விரும்பி இல்லத்தில் நிற்போர் துறவை மறந்தார்கள் போலும் ! (263)

4.  ஒன்னார்த் தெறலும் உவந்தாரை ஆக்கலும்
    எண்ணின் தவத்தான் வரும்.

(ப-உ) ஒன்னார் தெறலும் - (தமது அறத்துக்கு இடையூறாய் நிற்கும்) பகைவரை அழித்தலையும்; உவந்தாரை ஆக்கலும்; (அறத்தை) விரும்பின வரை உயர்த்தலையும்; எண்ணின் - (தவஞ் செய்வார்) நினைப்பாராயின்; தவத்தான் வரும் - (அவை) அவரது தவவலிமையால் உண்டாகும்.

(க-உ) தமது அறத்துக்கு இடையூறாயிருப்பாரை அழித்தலும், அறத்தை விரும்பியவரை உயர்த்தலும் செய்யத் தவஞ் செய்வார் நினைப்பாராயின் அது அவர் தவவலிமையால் ஆகும். (264)

5.  வேண்டிய வேண்டியாங்கு எய்தலால் செய்தவம்
    ஈண்டு முயலப் படும்.

(ப-உ) (தவத்தினால்) வேண்டிய வேண்டிய ஆங்கு எய்தலால் - விரும்பியன விரும்பினபடியே வருதலால்; செய்தவம் - செய்யப்படுவதாகிய தவம்; ஈண்டு முயலப்படும். - இப்பிறப்பிலே (அறிவுடையோரால்) முயலப்படும்.

(க-உ) தவத்தினால் நினைத்தவை நினைத்தபடி கிடைக்கு மாதலால் அறிவுடையோர் இம்மையில் தவம் செய்ய முயல்வர்.(265)

6.  தவஞ்செய்வார் தங்கருமஞ் செய்வார் மற்றல்லார்
    அவஞ்செய்வா ராசையுட் பட்டு.

(ப-உ) தவம் செய்வார் தம் கருமம் செய்வார் - தவஞ் செய்கின்றவர் தமது கருமத்தைச் செய்கின்றவராவர்; மற்று அல்லார் - தவஞ் செய்யாதவர்; ஆசை உள் பட்டு அவம் செய்வார் - ஆசையாகிய வலையில் அகப்பட்டு (தமக்குக்) கேடு செய்பவராவர்.

(க-உ) தவம் செய்கின்றவர்களே தமக்கு உறுதியாகிய நற்செய்கை களைச் செய்கின்றவராவர்; தவம் செய்யாதவர் ஆசை வலைப்பட்டுத் தமக்குத் தீமை செய்பவராவர். (266)

7.  சுடச்சுடரும் பொன்போ லொளிவிடுந் துன்பஞ்
    சுடச்சுட நோக்கிற் பவர்க்கு.

(ப-உ) சுடச் சுடரும் பொன்போல் - சுடச்சுட ஒளிவிடும் பொன்னைப் போல; நோற்கிற்பவர்க்கு - தவஞ் செய்ய வல்லவர்க்கு; துன்பஞ் சுடச்சுட ஒளிவிடும் - (அதனால் வரும்) துன்பம் வருத்த ஞான ஒளிமிகும்.

(க-உ) புடமிடப்படும் பொன் சுடச்சுட ஒளிவிடுதல் போலத்தவஞ் செய்வார்க்கு அதனால் வரும் துன்பம் வருத்த வருத்தப் பாவம் நீங்கி ஞானம் மிகும். (267)

8.  தன்னுயிர் தானறப் பெற்றானை ஏனைய
    மன்னுயிர் எல்லாந் தொழும்.

(ப-உ) தன் உயிர் தான் அற பெற்றானை - தனது உயிரைத் தனக்கு உரிமையாகப் பெற்றவனை; ஏனைய மன் உயிர் எல்லாம் தொழும் - அவ்வாறு பெறாத மற்றைய நிலைபேறுடைய உயிர்கள் எல்லாம் தொழும். உரிமையாக்குதல் - அடக்கி ஆளுதல்.

(க-உ) தன்னுயிரைத் தான் அடக்கியாள வல்லவனை அவ்வாறு பெறாத மற்றைய உயிர்கள் எல்லாம் வணங்கும். (268)

9.  கூற்றங் குதித்தலுங் கைகூடும் நோற்றலின்
    ஆற்றல் தலைப்பட் டவர்க்கு.

(ப-உ) நோற்றலின் ஆற்றல் தலைப்பட்டவர்க்கு - தவஞ் செய்தலால் (வருவதாகிய) வல்லமை மேற்பட்டவர்க்கு; கூற்றம் குதித்தலும் கைகூடும் - மரணத்தை வெல்லுதலும் இயலும்.

(க-உ) தவஞ் செய்தலால் உண்டாகும் ஆற்றல் உள்ளவர்களுக்கு மரணத்தைத் தவிர்த்திருத்தலும் முடியும். (269)

10. இலர்பலர் ஆகிய காரணம் நோற்பார்
    சிலர்பலர் நோலா தவர்.

(ப-உ) இலர் - பொருளில்லாதவர்; பலர் ஆகிய காரணம் - (உலகத்தில்) பலராதற்குக் காரணம்; நோற்பார் சிலர் - தவஞ் செய் கின்றவர் சிலராதல்; நோலாதவர் பலர் - தவஞ்செய்யாதவர் பலராதல்.

(க-உ) உலகத்தில் தவஞ் செய்வார் சிலரும் தவஞ் செய்யாதார் பலரும் இருத்தலே வறியர் பலராயிருத்தற்குக் காரணம். (270)

28. கூடா ஒழுக்கம்
(கூடா ஒழுக்கம் - துறவிகள் தாம் விட்ட காம இன்பத்தை விரும்பி ஒழுகும் இயல்பு.)

1.  வஞ்ச மனத்தான் படிற்றொழுக்கம் பூதங்கள்
    ஐந்து மகத்தே நகும்.

(ப-உ) வஞ்சம் மனத்தான் - கபடமான மனமுடையவனது; படிறு ஒழுக்கம் - மறைந்த ஒழுக்கத்தை; பூதங்கள் ஐந்தும் - (உடம்பாய்) அவனோடு கலந்து நிற்கின்ற ஐந்து பூதங்களும்; (கண்டு) அகத்தே நகும் - தம்முள்ளே சிரிக்கும்.

சிரிக்கும் - பரிகசிக்கும்; மறைந்த ஒழுக்கம் - திருட்டுத் தனமான நடத்தை; ஐம்பூதம் - நிலம், நீர், காற்று, நெருப்பு, ஆகாயம் என்பன.

(க-உ) கள்ள மனமுடையவனது குற்றமான ஒழுக்கத்தைப் பிறரறியா ராயினும், அவனுடம்பிலுள்ள பூதங்கள் ஐந்தும் அறிந்து தம்முள்ளே பரிகசிக்கும்.

2.  வானுயர் தோற்றம் எவன்செய்யும் தன்னெஞ்சம்
    தானறி குற்றப் படின்.

(ப-உ) தான் அறி குற்றம் - தான் குற்றம் என்று அறிந்தது; தன் நெஞ்சம் படின் - தனது நெஞ்சில் இருக்குமாயின்; வான் உயர் தோற்றம் எவன் செய்யும் - வானம்போல் உயர்ந்த தவவேடம் என்ன பயனைச் செய்யும்?

(க-உ) குற்றமென்று அறிந்தும் அக்குற்றத்தை ஒருவன் மனமறியச் செய்வானானால் வானம்போல உயர்ந்த தவவேடம் அவனுக்கு என்ன பயனைச் செய்யும்? (272)

3.  வலியில் நிலையான் வல்லுருவம் பெற்றம்
    புலியின்தோல் போர்த்துமேய்ந் தற்று.

(ப-உ) வலி இல் நிலையான் - (மனத்தை அடக்கும்) வல்லமை யில்லாத நிலைமையால்; வல் உருவம் அவ்வல்லமை உடையவரது தவவேடத்தைக் கொண்டு (மனம் போனபடிபோதல்); பெற்றம் - பசுவானது; புலியின்தோல் போர்த்து மேய்ந்தது அற்று - புலியினது தோலைப் போர்த்துக்கொண்டு பயிரை மேய்ந்ததை ஒக்கும்.

(க-உ) மனத்தை அடக்கும் வன்மை இல்லாமையால் தவவேடம் பூண்டுகொண்டு மனம்போன போக்கில் போதல் பசு புலித்தோல் போர்த்துக்கொண்டு பயிரை மேய்ந்தது போலாகும். (273)

4.  தவமறைந் தல்லவை செய்தல் புதன்மறைந்து
    வேட்டுவன் புள்சிமிழ்த் தற்று.

(ப-உ) தவம் மறைந்து அல்லவை செய்தல் - தவவேடத்தில் மறைந்திருந்து தவமல்லாதவைகளைச் செய்தல்; வேட்டுவன்புதல் மறைந்து புள் சிமிழ்த்தது அற்று - வேட்டுவன் புதரிலே மறைந்திருந்து பறவைகளைப் பிடித்தது போலும்.

(க-உ) தவவேடம் பூண்டிருந்து தவறானவற்றைச் செய்தல் வேடன் புதரில் மறைந்திருந்து பறவைகளைப் பிடித்தது போன்றது. (274)

5.  பற்றற்றே மென்பார் படிற்றொழுக்கம் எற்றெற்றென்
    றேதம் பலவுந் தரும்.

(ப-உ) பற்றற்றேம் என்பார் படிறு ஒழுக்கம் - பற்றற்றோமென்று சொல்வாரது மறைந்த ஒழுக்கமானது; (அப்பொழுது இனிது போல் தோன்றுமாயினும்) எற்று எற்று என்று ஏதம் பலவும் தரும் - (பின்பு) என்ன செய்தோம் என்ன செய்தோம் என்று சொல்லும்படி துன்பங்களைக் கொடுக்கும்.

(க-உ) எமக்கு ஆசை இல்லை என்று சொல்லுவோரது பொய்யான ஒழுக்கம் அப்பொழுது இனிது போலத் தோன்றினும் பின்பு பல துன்பங்களைத் தரும். (275)

6.  நெஞ்சில் துறவார் துறந்தார்போல் வஞ்சித்து
    வாழ்வாரின் வன்கணா(ர்) இல்.

(ப-உ) நெஞ்சில் துறவார் - மனத்தில் பற்றை விடாதவராய்; துறந்தார் போல் - துறவிகளைப் போல; வஞ்சித்து வாழ்வாரின் - வஞ்சனை செய்து வாழ்கின்றவர்களைப்போல; வன்கணார் இல் - கொடியவர்கள் இல்லை.

(க-உ) மனத்தில் ஆசையை விடாதவராய் ஆசையை விட்டவர் களைப் போலக் கபடஞ் செய்து வாழ்கின்றவரினும் கொடியவர் யாரும் இல்லை. (276)

7.  புறங்குன்றி கண்டனைய ரேனும் அகங்குன்றி
    மூக்கிற் கரியா ருடைத்து.

(ப-உ) புறம் - மேலே; குன்றி கண்டு அனையார் ஏனும் - குன்றிமணி யானது காணப்படுதல் போல காணப்படுகின்ற செம்மையை யுடைய ராயினும்; அகம் - உள்ளே; குன்றி மூக்கின் - அக்குன்றிமணியின் மூக்குப் போல்; கரியார் உடைத்து - கறுத்திருப்பவரை (இவ்வுலகம்) உடையது.

(க-உ) குன்றிமணியின் மேற்புறம் போல வேடத்தாற் செம்மை யுடையவராய்க் காணப்படினும் மனதிலே குன்றிமணியின் மூக்குப்போல் கறுத்திருப்பவர் இவ்வுலகத்திலுளர். (277)

8.  மனத்தது மாசாக மாண்டார் நீராடி
    மறைந்தொழுகு மாந்தர் பலர்.

(ப-உ) மாசு மனத்தது ஆக - அழுக்கு மனத்தில் உள்ளதாக; மாண்டார் - (பிறர்க்குத் தவத்தால்) மாட்சிமைப்பட்டவராக; நீர் ஆடி - நீரிலே முழுகி; மறைந்து - (தாம் அதனிடத்தே) மறைந்து; ஒழுகும் மாந்தர் பலர் - நடக்கும் மனிதர் (உலகில்) பலராவர்.

(க-உ) மனத்தில் அழுக்கு இருக்கத் தவத்தால் மாட்சிமைப் பட்டவர் போல் பிறர்க்குக் காட்டி நீரிலே முழுகி நடித்து ஒழுகுவார் பலர் இவ்வுலகில் உளர். (278)

9.  கணைகொடிதி யாழ்கோடு செவ்விதாங் கன்ன
    வினைபடு பாலாற் கொளல்.

(ப-உ) கணை - அம்பானது (வடிவினாலே நேராக இருந்தாலும்); கொடிது - (செயலினாலே) கொடியதா யிருக்கின்றது; யாழ் - வீணையினது; கோடு - (வடிவினாலே) வளைந்ததாயினும்; செவ்விது - நன்மை யுடையதா யிருக்கின்றது; ஆங்கு - அவ்வகையே; (தவஞ்செய்வார்களைக் கொடியவர் செவ்வியர் என அவரது வடிவினாலே கொள்ளாமல்) வினைபடு பாலால் - (அவரது) செயலின் தன்மைகளால்; கொளல் - அறிந்துகொள்ளக் கடவா.

(க-உ) வடிவால் நேரானதாயினும் அம்பு செயலாற் கொடியது; தண்டு வளைந்ததாயினும் யாழ் செயலால் இனியது; அவ்வகையே தவஞ் செய்வோரையும் கொடியர் நல்லவரென்ற வேறுபாட்டை அவரவர் வடிவாற் கொள்ளாது செயல்களால் அறிந்துகொள்ள வேண்டும். (279)

10. மழித்தலும் நீட்டலும் வேண்டா உலகம்
    பழித்த தொழித்து விடின்.

(ப -உ) உலகம் - உலகத்தோரால்; பழித்தது - (தவத்திற்கு ஆகாதென்று) குற்றஞ் சொல்லப்பட்ட ஒழுக்கத்தை; ஒழித்துவிடின் - நீக்கிவிடுவாராயின்; மழித்தலும் - (தவஞ்செய்வோர்க்குத் தமது மயிரை) மொட்டையடித்தலும்; முண்டிதஞ் செய்தலும்; நீட்டலும் - அதனைச் சடையாக்கலும் (அல்லது வளர்த்தலும்); வேண்டா - வேண்டுவனவல்ல.

(க-உ) தவத்திற்கு ஆகாவென்று உயர்ந்தோர் விலக்கிய ஒழுக்கங் களை நீக்கிவிடின் தவஞ் செய்வார்க்குத் தலைமயிரை மழித்தலும் வளர்த்தலும் ஆகிய வேடங்கள் வேண்டா. (280)

29. கள்ளாமை
(கள்ளாமை - பிறர் பொருளை வஞ்சகத்தால் கவர நினையாமை)

1.  எள்ளாமை வேண்டுவா னென்பான் எனைத்தொன்றுங்
    கள்ளாமை காக்கதன் நெஞ்சு.

(ப-உ) எள்ளாமை வேண்டுவான் என்பான் - தான் பிறரால் இகழப்படாமல் இருப்பதை விரும்புகின்றவன்; எனைத்து ஒன்றும் - யாதொரு பொருளையும்; கொள்ளாமை தன் நெஞ்சு காக்க - வஞ்சித்துக் கொள்ள நினையாதபடி தனது நெஞ்சைக் காக்க.

(க-உ) தான் பிறரால் இகழப்படாமல் இருத்தலை விரும்பு கின்றவன் பிறர் பொருளை வஞ்சித்துக் கொள்ள நினையாதபடி தனது நெஞ்சைக் காக்கவேண்டும். (281)

2.  உள்ளத்தா லுள்ளலுந் தீதே பிறன்பொருளைக்
    கள்ளத்தாற் கள்வே மெனல்.

(ப-உ) உள்ளத்தால் - (குற்றங்களைத் தமது) மனதினால் - உள்ளலும் தீதே - நினைத்தலும் பாவமாகும்; (ஆதலால்) பிறன் பொருளை கள்ளத்தால் கள்வேம் எனல் - பிறனது பொருளை அவனறியாவகை வஞ்சித்துக் கொள்வோம் என்று நினையாதிருக்கக் கடவர்.

(க-உ) குற்றங்களை நெஞ்சால் நினைத்தலும் பாவம்; ஆதலால் பிறனொருவனது பொருளை அவன் அறியாதபடி வஞ்சித்துக் கொள்வோமென்றுகூட நினைத்தலாகாது. (282)

3.  களவினா லாகிய வாக்க மளவிறந்
    தாவது போலக் கெடும்.

(ப-உ) களவினால் - (பிறரை) வஞ்சித்தலால்; ஆகிய ஆக்கம் - உண்டாகிய செல்வம்; ஆவதுபோல - வளர்வதுபோலத் (தோன்றி); அளவு இறந்து கெடும் - தனது எல்லையைக் கடந்து அழியும்.

(க-உ) களவினாலுண்டாகிப் பொருள் வளர்வது போலத் தோன்றி அளவு கடந்து கெடும். (283)

4.  களவின்கண் கன்றிய காதல் விளைவின்கண்
    வீயா விழுமந் தரும்.

(ப-உ) களவின்கண் கன்றிய காதல் - (பிறர் பொருளை) வஞ்சித்துக் கொள்வதில் மிகுந்த ஆசை (அப்பொழுது இனிது போல் தோன்றி); விளைவின்கண் வீயா விழுமம் தரும் - தான் பயனைக் கொடுக்கும்போது தொலையாத துன்பத்தைக் கொடுக்கும்.

(க-உ) பிறர் பொருளைக் கவர நினைக்கும் ஆசை அப்பொழுது இன்பம் போலத் தோன்றிப் பயனைக் கொடுக்கும்போது நீங்காத துன்பத்தைக் கொடுக்கும். (284)

5.  அருள்கருதி அன்புடைய ராதல் பொருள்கருதிப்
    பொச்சாப்புப் பார்ப்பார்க ணில்.

(ப-உ) அருள் கருதி - அருளினது உயர்ச்சியை அறிந்து; அன்புடையர் ஆதல் - அன்புடையராய் நடத்தல்; பொருள் கருதி - (பிறர்) பொருளைக் (கவர) நினைத்து; பொச்சாப்பு பார்ப்பார்கண் இல் - (அவரது) சோர்வைப் பார்ப்பவரிடத்தில் இல்லையாகும்.

(க-உ) உயிர்களிடத்து அன்பாயிருத்தலின் அருளினது உயர்ச்சியை அறிந்து அன்புடையராய் நடக்கும் இயல்பு, பிறர் பொருளைக் கவர நினைத்துத் தருணம் பார்த்திருப்பவரிடத்தில் இல்லையாகும். (285)

6.  அளவின்கண் நின்றொழுக லாற்றார் களவின்கண்
    கன்றிய காத லவர்.

(ப-உ) களவின்கண் கன்றிய காதலவர் - களவிடத்தே மிக்க ஆசையுடையவர்; அளவின்கண் நின்று - (தமக்குரிய) வரம்புக்குள் நின்று; ஒழுகல் ஆற்றார் - (அதற்கு ஏற்க) நடக்கமாட்டார்.

(க-உ) களவில் அதிக ஆசையுடையவர் தாம் ஒழுகுதற்குரிய நல்ல வரம்புக்குள் நின்று அதற்கேற்க நடக்கமாட்டார்.

7.  களவென்னுங் காரறி வாண்மை அளவென்னும்
    ஆற்றல் புரிந்தார்க ணில்.

(ப-உ) களவு என்னும் - களவு என்று சொல்லப்படும்; கார் அறிவு ஆண்மை - இருண்ட அறிவினையுடையவராயிருக்கை : அளவு என்னும் - வரம்பினுள் நிற்றல் என்னும்; ஆற்றல் புரிந்தார்கண் இல் - பெருமையை விரும்பினவரிடத்தில் இல்லையாகும்.

(க-உ) வரம்பினுள் நிற்றல் என்னும் பெருமையை விரும்பினவரிடத் தில் களவு என்னும் மயக்கம் இருக்கமாட்டாது. (287)

8.  அளவறிந்தார் நெஞ்சத் தறம்போல நிற்குங்
    களவறிந்தார் நெஞ்சிற் கரவு.

(ப-உ) களவு அறிந்தார் நெஞ்சில் கரவு - களவை அறிந்தவரது மனதில் வஞ்சனை; அளவறிந்தார் - பொருளின் தனமைகளை அளந் தறிந்தாரது; நெஞ்சத்து அறம் போல - நெஞ்சிலே நிலை பெற்ற அறத்தைப் போல; நிற்கும் - நிலை பெறும்.

(க-உ) களவிற்பழகினவரது மனத்தில் வஞ்சனை, உலக நடையின் தன்மைகளை ஆராய்ந்தறிந்தவரது நெஞ்சில் அறம் நிற்றல் போல நிலை பெற்றிருக்கும். (288)

9.  அளவல்ல செய்தாங்கே வீவர் களவல்ல
    மற்றைய தேற்றா தவர்.

(ப-உ) களவு அல்ல - களவல்லாத மற்றையவைகளை; தேற்றாதவர் - அறியாதவர்; அளவு அல்ல செய்து - அளவு கடந்த தீய செயல்களைச் செய்து; ஆங்கே வீவர் - அப்பொழுதே கெடுவர்.

(க-உ) களவைத் தவிர வேறொன்றையும் அறியாதவர் அளவு கடந்த தீமைகளைச் செய்து அப்பொழுதே கெடுவர். (289)

10. கள்வார்க்குத் தள்ளும் உயர்நிலை கள்ளார்க்குத்
    தள்ளாது புத்தே ளுலகு.

(ப-உ) கள்வார்க்கு - களவிலே பழகுவோர்க்கு; உயர்நிலை தள்ளும் - உடம்பும் தவறிப்போம்; கள்ளார்க்கு - களவிலே பழகாதவர்க்கு; புத்தேள் உலகு தள்ளாது - தேவர் உலகும் தவறாது (கிடைக்கும்).

(க-உ) களவிலே பழகினவர்க்கு உடம்பும் தவறிப்போம்; களவிலே பழகாதவர்க்குத் தேவருலகம் தவறாது கிடைக்கும். (290)

30. வாய்மை
(வாய்மை - மெய் பேசுதல்)

1.  வாய்மை யெனப்படுவ தியாதெனின் யாதொன்றும்
    தீமை யிலாத சொலல்.

(ப-உ) வாய்மை எனப்படுவது - மெய்ம்மையென்று சிறப்பித்துச் சொல்லப்படுவது; யாது எனின் - யாதென்று வினாவினால் (அது பிறிதோர் உயிர்க்கு) யாது ஒன்றும் - சிறிதாயினும்; தீமையிலாத சொலல் - தீமையைத் தராத சொற்களைச் சொல்லுதல்.

(க-உ) மெய்மை யென்று சிறப்பித்துச் சொல்லப்படுவது யாதென்று வினவின், அது தன்னைப்போன்ற உயிர் வகைகளுக்குத் தீங்கு சிறிதும் பயவாத சொற்களைச் சொல்லுதல். (291)

2.  பொய்மையும் வாய்மை யிடத்த யுரைதீர்ந்த
    நன்மை பயக்கும் எனின்.

(ப-உ) பொய்மையும் - பொய்யான சொற்களும்; புரை தீர்ந்த நன்மை பயக்கும் எனின் - குற்றத்தினின்றும் நீங்கிய நன்மையைப் (பிறர்க்குத்) தருமாயின்; வாய்மை இடத்த - மெய்ச் சொற்களின் இடத்தனவாம்.

(க-உ) பொய்யான சொற்களும் பிறர்க்கு நன்மை தருமாயின் அவை மெய்ச்சொற்கள் போன்றனவாகும். (292)

3.  தன்னெஞ் சறிவது பொய்யற்க பொய்த்தபின்
    தன்னெஞ்சே தன்னைச் சுடும்.

(ப-உ) தன் நெஞ்சு - (ஒருவன்) தனது நெஞ்சினாலே; அறிவது - (பொய்யென்று) அறியப்பட்டதை; பொய்யற்க - (பிறர் அறிந்திலரென்று) மெய்போல் காட்டற்க; பொய்த்தபின் - பொய்த்தானாயின்; தன் நெஞ்சே - (அதனை அறிந்து) அவனது நெஞ்சே; தன்னைச் சுடும் - (அப்பாவத்துக் குச் சாட்சியாய் நின்று) அவனை - வருத்தும்.

(க-உ) ஒருவன் தான் பொய்யென்றறிந்த தொன்றைப் பிறர் அறிந்திலர் என்று மறைப்பது தவறு; மறைத்தபின் அவனது நெஞ்சே அவனை வருத்தும். (293)

4.  உள்ளத்தாற் பொய்யா தொழுகி னுலகத்தார்
    உள்ளத்து ளெல்லா முளன்.

(ப-உ) உள்ளத்தால் - நெஞ்சினால்; பொய்யாது ஒழுகின் - பொய்யை நினையாது நடப்பின்; உலகத்தார் உள்ளத்துள் எல்லாம் உளன் - உலகத்தவரின் மனத்தில் எல்லாம் நிலைத்திருப்பான்.

(க-உ) மனத்தினால் பொய்யை நினையாது நடப்பவன் உயர்ந்தோர் மனத்தில் நிலைத்திருப்பான். (294)

5.  மனத்தொடு வாய்மை மொழியின் தவத்தொடு
    தானம் செய்வாரின் தலை.

(ப-உ) மனத்தொடு - (ஒருவன்) மனமார; வாய்மை மொழியின் - மெய் சொல்வானாயின்; தவத்தொடு தானம் செய்வாரின் தலை - தவத்துடன் தருமத்தையும் செய்கின்றவனினும் சிறப்புடையவனாவான்.

(க-உ) ஒருவன் மனமார மெய் சொல்வானாயின் அவன் தவத்தோடு தருமத்தையும் செய்வாரினும் சிறந்தவனாவான். (295)

6.  பொய்யாமை யன்ன புகழில்லை எய்யாமை
    எல்லா அறமுந் தரும்.

(ப-உ) பொய்யாமை அன்ன புகழ் இல்லை - (ஒருவனுக்கு) பொய் பேசாமையை ஒப்பதாகிய புகழுக்குக்காரணம் (வேறொன்றும்) இல்லை; (அது அவனுக்கு) எய்யாமை எல்லாத அறமுந்தரும் - வருந்தாமல் எல்லா நலங்களையும் கொடுக்கும்.

(க-உ) ஒருவனுக்குப் பொய் பேசாமலிருப்பதுபோல் புகழுக்கு ஏது வேறு யாதும் இல்லை; அது அவன் வருந்தாமல் இருக்க எல்லா நலங்களை யும் கொடுக்கும். (296)

7.  பொய்யாமை பொய்யாமை ஆற்றின் அறம்பிற
    செய்யாமை செய்யாமை நன்று.

(ப-உ) பொய்யாமை பொய்யாமை ஆற்றின் - (ஒருவன்) எப்போதும் உண்மையைப் பேசுவானாயின்; பிற அறம் - வேறு தருமங்களை; செய்யாமை செய்யாமை நன்று - செய்யாமையே நல்லது; பொய்யாமை பொய்யாமை என்னும் அடுக்கு இடைவிடாமையை உணர்த்தும்; செய்யாமை செய்யாமை என்னும் அடுக்குத் தவறாமல் நிகழ்வதை உணர்த்தும். பொய் பேசாமை எல்லா அறங்களின் பயனையும் தரும் என்றவாறு.

(க-உ) எப்பொழுதும் உண்மையே பேசுபவருக்கு மற்ற அறங் களைச் செய்யாமலே எல்லா நன்மைகளும் கைகூடும். (297)

8.  புறந்தூய்மை நீரால் அமையும் அகந்தூய்மை
    வாய்மையால் காணப் படும்.

(ப-உ) புறந் தூய்மை - உடம்பு சுத்தமாதல்; நீரால் அமையும் - தண்ணீரால் உண்டாகும்; (அதுபோல) அகந் தூய்மை - மனச் சுத்தம்; வாய்மையால் காணப்படும் - உண்மை பேசுதலால் உண்டாகும்.

(க-உ) வெளிச்சுத்தம் நீராடுதலால் உண்டாகும்; மனச்சுத்தம் உண்மை பேசுதலால் உண்டாகும். (298)

9.  எல்லா விளக்கும் விளக்கல்ல சான்றோர்க்குப்
    பொய்யா விளக்கே விளக்கு.

(ப-உ) சான்றோர்க்கு - (குணங்களால்) நிறைந்தவர்களுக்கு; எல்லா விளக்கும் - (வெளியிருளை நீக்கும்) விளக்குகள் எல்லாம்; விளக்கு அல்ல - விளக்குகளாவனவல்ல; பொய்யா விளக்கே விளக்கு - (மன இருளை நீக்குகின்ற) பொய்யாமையாகிய விளக்கே விளக்காம்.

(க-உ) புற இருளைப் போக்கும் விளக்குகள் எல்லாம் விளக்குகள் ஆகா : குணத்தால் நிறைந்தவர்க்கு மன இருள் போக்கும் பொய் பேசாமை யாகிய விளக்கே விளக்கு. (299)

10. யாமெய்யாக் கண்டவற்றுள் இல்லை எனைத்தொன்றும்
    வாய்மையின் நல்ல பிற.

(ப-உ) யாம் மெய் ஆ கண்டவற்றுள் - யாம் உண்மையாகக் கண்டவற்றுள்; வாய்மை நல்ல - மெய் பேசுதல் போல் நன்றா யிருப்பன; பிற எனைத்து ஒன்றும் இல்லை - வேறு யாதென்றும் இல்லை.

(க-உ) யாம் உண்மை என்று கண்ட பலவற்றுள் மெய் பேசுவதற்கு எவ்வகையிலாவது ஒப்பான நல்ல வேறு செயல் ஒன்றும் இல்லை. (300)

31. வெகுளாமை
(வெகுளாமை - கோபஞ் செய்தற்குரிய காரணம் ஒருவனிடத் திருந்தாயினும் கோபஞ் செய்யாமை)

1.  செல்லிடத்துக் காப்பான் சினம்காப்பான் அல்லிடத்துக்
    காக்கில்என் காவாக்கால் என்.

(ப-உ) சினம் செல் இடத்து - தனது கோபம் பலிக்கக் கூடிய
இடத்தில்; காப்பான் அதனை எழாது அடக்குபவனே காப்பான் - அதனை அடக்கினவன் ஆவான்; அல் இடத்து - அது பலிக்க முடியாத இடத்தில்; காக்கில் என் - அதனை அடக்கினால் என்ன? காவாக்கால் என் - அடக்காவிட்டால் என்ன?

(க-உ) கோபம் பலிக்கக்கூடிய இடத்தில் அதனை எழாமல் தடுப்பவனே கோபத்தைத் தடுத்தவனாவான். அது பலியாதவிடத்து அதனைத் தடுத்தாலென்ன? தடுக்கா விட்டாலென்ன? (301)

2.  செல்லா விடத்துச் சினந்தீது செல்லிடத்தும்
    இல்லதனின் தீய பிற.

(ப-உ) சினம் - கோபம்; செல்லா இடத்து - தன்னின் வலியார் மேல் (உண்டாயின்); தீது - (தனக்கே) தீதாகும்; செல் இடத்தும் - தன்னின் எளியவர்மேல் (உண்டாயினும்); அதனின் - அக்கோபத்தினும்; தீய பிற இல் - தீமையுடையவை வேறே இல்லை.

(க-உ) ஒருவனது கோபம் தன்னிலும் வலியவர் மீது எழுந்தால் அது தனக்கே தீமை ஆகும்; தன்னில் மெலியவர் மீது எழுந்தாலும் பாவமும் பழியும் விளைத்தலால் அதனிலும் கெடுதியானவை வேறு இல்லை. (302)

3.  மறத்தல் வெகுளியை யார்மாட்டும் தீய
    பிறத்தல் அதனால் வரும்.

(ப-உ) யார் மாட்டும் - எவரிடத்தும்; வெகுளியை - கோபஞ்
செய்தலை; மறத்தல் - ஒழிக; தீய பிறத்தல் - தீயவை (எல்லாம்) உண் டாதல்; அதனால் வரும் - அக்கோபத்தினால் வரும்.

தீயன வெல்லாம் கோபம் காரணமாக வருமாதலால் கோபத்தை மறக்க வேண்டும்.
(க-உ) எவரிடத்தும் கோபத்தை மறந்துவிடு; தீமையை உண்டாக் கும் செயல் அதனால் நேரும். (303)

4.  நகையு முவகையுங் கொல்லுஞ் சினத்திற்
    பகையு முளவோ பிற.

(ப-உ) நகையும் - முகமலர்ச்சியையும்; உவகையும் - மகிழ்ச்சி
யையும்; கொல்லும் சினத்தின் - கெடுத்து எழுகின்ற கோபத்தின்; பிற பகையும் உளவோ - வேறாகிய பகைகளும் உண்டோ.

(க-உ) முகமலர்ச்சியையும் மகிழ்ச்சியையும் கெடுத்துக் கொண்டு எழுகின்ற கோபத்தைக் காட்டிலும் ஒருவனுக்கு வேறு பகைகளும் உளவோ? (304)

5.  தன்னைத்தான் காக்கிற் சினங்காக்க காவாக்கால்
    தன்னையே கொல்லும் சினம்.

(ப-உ) தன்னைத்தான் காக்கின் - (துன்பம் உண்டாகாமல்) தன்னைத்தான் காக்க நினைத்தானாகில்; சினம் காக்க - (தன் மனத்திலே) கோபம் வராமல் காப்பானாக; காவாக்கால் - காவானாயின்; சினம் - அக்கோபம்; தன்னையே கொல்லும் - அவனையே கெடுக்கும் (கடுந் துன்பங்களை அடைவிக்கும்). கொல்லும் என்பது துன்ப மிகுதியை உணர்த்தி நின்றது.

(க-உ) ஒருவன் துன்பம் வராமல் தன்னைத்தான் காக்க நினைத்தா னாயின் தன் மனத்தில் கோபம் வராமல் காக்கவேண்டும்; காவாது போனால் அக்கோபம் அவனையே கெடுக்கும்; மிகுந்த துன்பங்களை வருவிக்கும். (305)

6.  சினமென்னும் சேர்ந்தாரைக் கொல்லி இனமென்னும்
    ஏமப் புணையைச் சுடும்.

(ப-உ) சினம் என்னும் - கோபம் என்று சொல்லப்படுகின்ற; சேர்ந்தாரைக் கொல்லி - நெருப்பு; இனம் என்னும் ஏம புணையைச் சுடும் - (கோபங் கொண்டவரைச் சுடுதல் மாத்திரமல்லாமல்) அவரைப் பாதுகாக்கவல்ல தெப்பம் போன்ற சுற்றத்தவரையும் சுடும்.

(க-உ) கோபம் என்னும் நெருப்பு, கோபங்கொண்டவனை மாத்திர மல்லாமல் அவனுக்குப் பாது காவலாயுள்ள சுற்றத் தினரையும் சுடும். (306)

7.  சினத்தைப் பொருளென்று கொண்டவன் கேடு
    நிலத்தறைந்தான் கைபிழையா தற்று.

(ப-உ) சினத்தை - கோபத்தை; பொருளென்று - (தனது வல்லமையைக் காட்டுகின்ற) ஒருகுணமென்று; கொண்டவன் கேடு - தன்னிடத்தே கொண்டவன் அவ்வலிமையை இழத்தல்; நிலத்து அறைந்தான் கை - நிலத்திலே மோதினவனுடைய கை; பிழையாதது அற்று - துன்புறுதல் தப்பாதவிதம் போலாகும்.

(க-உ) தனது வலிமையைக் காட்டுவதற்குக் கோபத்தைக் கருவி என்று கொண்டவன் அவ்வலிமையை இழத்தல் கையை நிலத்தில் அறைந்தவன் துன்பம் அடைதல் தப்பாதது போலாகும்.

8.  இணரெரி தோய்வன்ன இன்னா செயினும்
    புணரின் வெகுளாமை நன்று.

(ப-உ) இணர் எரி - (பல) சுடருடைய நெருப்பு; தோய்வு அன்ன - (மென்மேல்) வந்து தோய்ந்தால் போன்ற; இன்னா - துன்பந்தரும் செயல்களை; செயினும் - (ஒருவன்) செய்தவிடத்தும்; புணரின் - (அவன்) நட்புக் கொள்வானாயின்; வெகுளாமை நன்று - (அவனைக்) கோபியாம லிருத்தல் நல்லது.

(க-உ) பல சுடர் உடைய நெருப்பில் தோய்ந்தாற்போன்ற துன்பங்களை இழைத்த ஒருவன் நட்புக் கொள்வானாயினும் அவனிடம் கோபங்கொள்ளா திருத்தல் நல்லது. (308)

9.  உள்ளிய தெல்லா முடனெய்தும் உள்ளத்தால்
    உள்ளான் வெகுளி யெனின்.

(ப-உ) உள்ளத்தால் - தன் மனத்தினால்; வெகுளி - கோபத்தை; உள்ளான் எனின் - (ஒருபோதும்) நினையான் ஆயின்; உள்ளியது எல்லாம் - நினைக்கப்பட்ட வேறு எல்லாம்; உடன் எய்தும் - ஒருமிக்கப் பெறுவன்.

(க-உ) ஒருவனுக்குக் கோபம் இல்லையாயின் அவனுக்கு நினைத் தவை யெல்லாம் கைகூடும். (309)

10. இறந்தா ரிறந்தா ரனையர் சினத்தைத்
    துறந்தார் துறந்தார் துணை.

(ப-உ) இறந்தார் - (கோபத்தில்) மிகுந்தவர்; (உயிருடைய ராயினும்) இறந்தார் அனையர் - செத்தாரோடு ஒப்பாவர்; சினத்தை - கோபத்தை; துறந்தார் - விட்டவர்; துறந்தார் துணை - (சாவினை) ஒழித்தவரோடு ஒப்பர்.

(க-உ) கோபம்மிக்கவர் உயிருடையராயினும் செத்தாரோ டொப்பர்; கோபத்தை விட்டவர் சாதலை ஒழித்த பெரியவர்களை ஒப்பர். (310)

32. இன்னா செய்யாமை
(இன்னா செய்யாமை - யாதொரு உயிருக்கும்
யாது காரணம் பற்றியும் துன்பம் செய்யாமை.)
1. சிறப்பீனுஞ் செல்வம் பெறினும் பிறர்க்கின்னா
செய்யாமை மாசற்றார் கோள்.

(ப-உ) சிறப்பு ஈனும் செல்வம் பெறினும் - சிறப்பைத் தரும் செல்வங்களைப் பிறரை வருத்திப் பெறலாமாயினும் : பிறர்க்கு இன்னா செய்யாமை - மற்றவர்களுக்குத் துன்பஞ் செய்யாதிருத்தல்; மாசு அற்றார் - கோள் - குற்றமற்றவர் யாவர்க்கும் கொள்கையாகும்.

(க-உ) சிறப்புத்தரும் செல்வங்களைப் பிறர்க்குத் துன்பஞ் செய்து பெறலாமாயினும், அதனைச் செய்யாமையே மனம் தூய்மையுடையவரது கொள்கையாகும். (311)

2.  கறுத்தின்னா செய்தவக் கண்ணும் மறுத்தின்னா
    செய்யாமை மாசற்றார் கோள்.

(ப-உ) கறுத்து - (ஒருவன்) தன்மேல் பகைகொண்டு; இன்னா செய்த அக்கண்ணும் - துன்பம் செய்தவிடத்தும்; மறுத்து இன்னா செய்யாமை - திரும்பவும் (அவனுக்குத்) துன்பம் செய்யாமை; மாசு அற்றார் கோள் - குற்றமற்றவரது துணிவாகும்.

(க-உ) தம்மேற் பகைகொண்டு ஒருவன் துன்பம் செய்த விடத்தும், மீண்டும் தாம் அவனுக்குத் துன்பத்தைச் செய்யாதிருத்தல் குற்றமற்றவரது கொள்கையாகும். (312)

    2. செய்யாமற் செற்றார்க்கும் இன்னாத செய்தபின்  

உய்யா விழுமந் தரும்.

(ப-உ) செய்யாமல் - (தான் முன்பு துன்பஞ்) செய்யாதிருக்க; செற்றார்க்கும் - (தன்மேல்) பகை கொண்டவர்க்கும்; இன்னாத செய்த பின் - துன்பங்களைச் செய்தானாயின் பின்பு; உய்யா விழுமம் தரும் - (அச்செயல்) பிழைக்க முடியாத துன்பத்தைக் கொடுக்கும்.

(க-உ) தான் முன்பு யாது துன்பமும் செய்யாதிருக்க தனக்குத் தீமை செய்தவருக்குத் தானும் எதிர் துன்பம் செய்தால் அது பிழைத்தற்கரிய துன்பதைக் கொடுக்கும். (313)

4.  இன்னாசெய் தாரை ஒறுத்தல் அவர்நாண
    நன்னயஞ் செய்து விடல்.

(ப-உ) இன்னா செய்தாரை - (தமக்குத்) துன்பம் தருபவைகளைச் செய்தவரை; ஒறுத்தல் - தண்டித்தலாவது; அவர் நாண - அவர் நாணும்படி; நல் நயம் செய்து விடல் - (அவருக்கு) இனிமையான மகிழ்ச்சிகளைச் செய்து (அவ்விரண்டையும்) மறத்தலாகும்.

(க-உ) தனக்குத் தீங்கு செய்தவரைத் தண்டித்தலாவது, அவர் நாணும்படி அவருக்கு நன்மைகளைச் செய்து அவ்விரண்டனையும் மறத்தலாகும். (314)

5.  அறிவினான் ஆகுவ துண்டோ பிறிதின்நோய்
    தந்நோய்போற் போற்றாக் கடை.

(ப-உ) பிறிதின் - வேறுயிருக்கு வந்த; நோய் - துன்பங்களை; தம் நோய்போல் - தமக்கு வந்த துன்பங்களைப்போல; போற்றாக் கடை - (கருதிக்) காப்பாற்றாதவிடத்து; அறிவினால் - (ஒருவனுக்கு உண்டாகிய) அறிவினால்; ஆவது உண்டோ - ஆகும் ஒரு பயன் உள்ளதோ?

(க-உ) பிற உயிர்களுக்கு நேரும் துன்பங்களைத் தமக்கு வந்த துன்பங்களாகக் கருதி அவைகளை ஒழிக்காதவிடத்து ஒருவனுக்கு உண்டாகிய அறிவினால் யாது பயன்? (315)

6.  இன்னா வெனத்தா னுணர்ந்தவை துன்னாமை
    வேண்டும் பிறன்கட் செயல்.

(ப-உ) இன்னாவென - துன்பந் தருவனவென்று; தான் உணர்ந்தவை - தானறிந்தவைகளை; பிறன்கண் செயல் - பிறரிடத்தில் செய்தலை; துன்னாமை வேண்டும் - புரியாதிருத்தல் வேண்டும்.

(க-உ) துன்பம் விளைக்குமென்று கருதும் செயல்களை ஒருவன் பிறர்க்குச் செய்யாதிருத்தல் வேண்டும். (316)

7.  எனைத்தானும் எஞ்ஞான்றும் யார்க்கும் மனத்தானாம்
    மாணாசெய் யாமை தலை.

(ப-உ) மனத்தான் ஆம் - மனத்தால் உண்டாகின்ற; மாணா - துன்பம் தருபவைகளை; எஞ்ஞான்றும் - எப்பொழுதும்; யார்க்கும் - எவர்க்கும்; எனைத்து ஆனும் - எவ்வளவு சிறிதாயினும்; செய்யாமை தலை - செய்யாதிருத்தல் முதன்மையான அறமாகும்.

(க-உ) துன்பந்தருவன என்று தன்னால் அறியப்பட்டவை களை எவருக்காவது எவ்வளவு சிறிதளவாவது செய்யாது விடுதல் அறங்கள் எல்லாவற்றுள்ளும் சிறந்ததாகும். (317)

8.  தன்னுயிர்க் கின்னாமை தானறிவா னென்கொலோ
    மன்னுயிர்க் கின்னா செயல்.

(ப-உ) தன் உயிர்க்கு - (பிறர் செய்யுந் துன்பந்தருவன) தனது - உயிர்க்கு - இன்னாமை - துன்பந் தருந் தன்மையை : அறிவான் - (அனுபவித்து) அறிவான்; மன் உயிர்க்கு - நிலையுள்ள பிற உயிர்களுக்கு; இன்னாதான் செயல் என் - துன்பந் தருபவைகளைத் தான் செய்தல் யாது கருதி?

(க-உ) பிறர் செய்யும் துன்பம் தன்னுயிர்க்குத் துன்பம் செய்வதை அறிந்தும் பிற வுயிர்கட்குத் தான் அவற்றைச் செய்தல் என்ன காரணத்தால்? (318)

9.  பிறர்க்கின்னா முற்பகற் செய்யிற் றமக்கின்னா
    பிற்பகற் றாமே வரும்.

(ப-உ) பிறர்க்கு - மற்றவர்களுக்கு; இன்னா - துன்பந்தருபவை
களை; முன்பகல் செய்யின் - முற்பொழுதிலே செய்தால்; தமக்கு - தங்கட்கு; இன்னா - துன்பந் தருபவை; பிற்பகல் தாமே வரும் - பின்பொழுதில் (பிறர் செய்யாமல்) தாமே வரும். பகல் - காலம்.

(க-உ) ஒருவர் பிறர்க்குத் துன்பந் தருபவைகளை முன் பொழுதில் செய்தால் அவர்க்குத் துன்பம் பிற்பகலில் பிறர் செய்யாமல் தானே வரும். (319)

10. நோயெல்லாம் நோய்செய்தார் மேலவாம் நோய்செய்யார்
    நோயின்மை வேண்டு பவர்.

(ப-உ) நோய் எல்லாம் - இக்காலத்தில் அனுபவிக்கப்படும் துன்பமெல்லாம்; நோய் செய்தார் மேலஆம் - (முற்காலத்துப் பிற உயிர்க்குத்) துன்பஞ் செய்தார் இடத்து உளவாம்; (ஆதலால்), நோய் இன்மை வேண்டுபவர் - தமது உயிருக்குத் துன்பம் வராமையை விரும்புகின்றவர்; நோய் செய்யார் - பிறர்க்குத் துன்பஞ் செய்யார்.

(க-உ) பிற உயிருக்குத் துன்பம் செய்தால், அதனைச் செய்வோருக்குத் துன்பம் வரும். ஆதலால் துன்பம் இல்லாமையை விரும்புவோர் பிற உயிர்க்குத் துன்பஞ் செய்தல் கூடாது.

33. கொல்லாமை
(கொல்லாமை - ஒருவகை உயிர்களையும் கொல்லாதிருத்தல்)
1. அறவினை யாதெனிற் கொல்லாமை கோறல்
பிறவினை யெல்லாந் தரும்.

(ப-உ) அறவினை - அறச்செயல்; யாது எனில் - எதுவென் றால்; கொல்லாமை - (ஓர் உயிரையும்) கொல்லாமையாகும்; கோறல் - கொல்லுதல்; பிறவினை எல்லாம் தரும் - பாவச் செய்கைகள் எல்லாவற்றை யும் தரும்.

(க-உ) அறச்செயல் யாது என்றால் ஒரு உயிரையும் கொல்லாமையே; கொல்லுதல் வேறு பாவச் செய்கைகள் எல்லாவற்றையும் தானே தரும்.(321)

2.  பகுத்துண்டு பல்லுயி ரோம்புதல் நூலோர்
    தொகுத்தவற்று ளெல்லாந் தலை.

( ப - உ) பகுத்து - (தான் உண்பதைப் பசித்த உயிர்களுக்குப்) பங்கிட்டுக் கொடுத்து; உண்டு - (தானும்) உண்டு; பல் உயிர் ஓம்புதல் - பல உயிர்களையும் காப்பாற்றுதல்; நூலோர் தொகுத்தவற்றுள் எல்லாம் தலை - அறநூலார் தொகுத்துக் கூறிய அறங்கள் எல்லாவற்றுள்ளும் முதன்மை யான அறமாகும்.

(க-உ) தான் உண்பதைப் பசித்த உயிர்களுக்குப் பங்கிட்டுக் கொடுத்துத் தானுமுண்டு அவை பலவற்றையும் பாதுகாத்தல் அறநூலார் தொகுத்துக்கூறிய அறங்கள் எல்லாவற்றுள்ளும் சிறந்த அறமாகும். (322)

3.  ஒன்றாக நல்லது கொல்லாமை மற்றதன்
    பின்சாரப் பொய்யாமை நன்று.

(ப-உ) ஒன்றாக - (அறங்களுள்) சிறப்பாக; கொல்லாமை நல்லது - கொலை செய்யாமை நல்லது; பொய்யாமை பின்சார நன்று - பொய் பேசா திருத்தல் (அதன்) பின்னே நிற்க நல்லது.

(க-உ) எல்லா அறங்களிலும் சிறந்தது கொல்லாமை; அதற்கு அடுத்தபடியில் சிறந்தது பொய் பேசாதிருத்தல். (323)

4.  நல்லா றெனப்படுவ தியாதெனில் யாதொன்றுங்
    கொல்லாமை சூழும் நெறி.

(ப-உ) நல் ஆறு எனப்படுவது - நல்ல ஒழுக்கு வழி என்று சொல்லப் படுவது; யாது எனின் - எது என்hல்; யாது ஒன்றும் கொல்லாமை - (அது) யாதொரு உயிரையும் கொல்லாமையாகிய அறத்தினை; சூழும் நெறி - நினைக்கும் வழியாகும்.

(க -உ) நல்ல ஒழுக்கு வழி என்று சொல்லப்படுவது யாதொரு உயிரையும் கொல்லாமையாகிய அறத்தினை நினைக்கும் வழியாகும்.

5.  நிலையஞ்சி நீத்தாருள் எல்லாங் கொலையஞ்சிக்
    கொல்லாமை சூழ்வான் தலை.

(ப-உ) நிலை - (பிறப்பின் துன்ப) நிலையை; அஞ்சி - பயந்து; கொலை அஞ்சி - கொலைப்பாவத்திற்குப் பயந்து; கொல்லாமை சூழ்வான் - கொல்லாமையாகிய அறத்தை மறவாதவன்; நீத்தாருள் எல்லாம் - துறவறம் கொண்டவர்களுள்ளும்; தலை - உயர்ந்தவ னாவான்.

(க-உ) பிறப்பின் துன்பத்தை அறிந்து கொலைப் பாவத் திற்குப் பயந்து கொல்லாமையாகிய அறத்தை மறவாதவன் துறவு பூண்டவர்க ளுள்ளும் உயர்ந்தவனாவான். (325)

6.  கொல்லாமை மேறகொண் டொழுகுவான் வாழ்நாள்மேல்
    செல்லா துயிருண்ணுங் கூற்று.

(ப -உ) உயிர் உண்ணும் கூற்று - உயிரைக் கொண்டு போகும் இயமன்; கொல்லாமை - கொல்லாமையாகிய விரதத்தை; மேற்கொண்டு ஒழுகுவான் வாழ்நாள்மேல் - கடைப்பிடித்து நடப்பவனது வாழ்நாளின்மீது; செல்லாது - செல்லான்.

(க-உ) உயிர்களைக் கொண்டுபோகும் இயமன் கொல்லா விரதத்தைக் கடைப்பிடித்து நடப்பவரின் உயிரைக் கவர மாட்டான். (326)

7.  தன்னுயிர் நீப்பினும் செய்யற்க தான்பிறிது
    இன்னுயிர் நீக்கும் வினை.

(ப-உ) தன் உயிர் நீப்பினும் - (ஓர் உயிரைக் கொல்லாத விடத்துத்) தனது உயிர் நீங்கிப் போமாயினும்; தான் பிறிது இன் உயிர் நீக்கும் வினை - தான் வேறு ஒரு பிராணியின் இனிய உயிரை (அதனுடம்பினின்றும்) போக்கும் செயலை; செய்யற்க - செய்யாதொழிக.

(க-உ) கொலையைச் செய்யாவிடின் தனது உயிர் நீங்கிப் போமாயி னும், மற்றொரு பிராணியின் இனிய உயிரைக் கொல்லுதல் ஆகாது. (தன்னைக் கொல்லவந்த பசுவையும் கொல்லுதல் ஆகாது என்பது போல்.) (327)

8.  நன்றாகும் ஆக்கம் பெரிதெனினும் சான்றோர்க்குக்
    கொன்றாகும் ஆக்கங் கடை.

(ப-உ) நன்று ஆகும் ஆக்கம் - இன்பம் மிகுதற்கு ஏதுவாகிய
செல்வம்; பெரிது எனினும் - (கொலையினால்) பெரிதும் வரக் கூடியதா யிருக்குமாயினும்; சான்றோர்க்கு - அறிவுடையோர்க்கு; கொன்று ஆகும் ஆக்கம் கடை - (உயிரைக்) கொல்வதால் உண்டாகின்ற செல்வம் இழிந்ததாகும்.

(க -உ) கொலை செய்வதால் செல்வம் உண்டாகக்கூடிய தாய் இருந்தாலும் அது கொலையினால் வருதலால் அறிவுடையோர்க்கு அது இழிவுடையதாகவே காணப்படும். (328)

9.  கொலைவினைய ராகிய மாக்கள் புலைவினையர்
    புன்மை தெரிவா ரகத்து.

(ப-உ) கொலைவினையர் ஆகிய மக்கள் - கொலைத் தொழிலை உடையவராகிய மனிதர்; (தாம் அதன் இழிவை அறியா ராயினும்) புன்மை தெரிவார் அகத்து - அவ்விழிவை அறிவாரது நெஞ்சில்; புலைவினையர் - இழிதொழிலராய்த் தோன்றுவர்.

(க-உ) கொலைத்தொழில் செய்பவர் தாம் அத்தொழிலின் சிறுமையை அறியாராயினும் அத்தொழிலின் சிறுமையை அறிந்தவர்க்கு அவர் இழிதொழிலினராய்த் தோன்றுவர். (329)

10. உயிருடம்பின் நீக்கியா ரென்ப செயிருடம்பின்
    செல்லாத்தீ வாழ்க்கை யவர்.

(ப-உ) செயிர் உடம்பின் - நோயுடம்புடனே; செல்லா தீ வாழ்க்கை யவர் - வறுமையோடு கூடிய இழிதொழில் வாழ்க்கை உடையவரை; உயிர் உடம்பின் நீக்கியார் என்ப - உயிர்களை அவை நின்ற உடம்புகளினின்று நீக்கினவரென்று கற்றோர் சொல்லுவர்.

(க-உ) நோயுடம்புடன் வறுமையோடுகூடிய இழிதொழில் செய்து வாழ்வோர் முற்பிறப்பில் உயிர்களை அவை நின்ற உடம்பினின்றும் நீக்கினவரென்று அறிவுடையோர் கூறுவர்.

34. நிலையாமை
(நிலையாமை - தோன்றும் பொருள்களின் நிலையின்மை)

1.  நில்லா தவற்றை நிலையின என்றுணரும்
    புல்லறி வாண்மை கடை.

(ப-உ) நில்லாதவற்றை - நிலையில்லாதவைகளை; நிலை என்று - நிலையுடையவை யென்று; உணரும் - நினைக்கின்ற; புல்லறிவு ஆண்மை - அற்ப புத்தியை உடையவராயிருக்கை; கடை - இழிந்த குணமாகும்.

(க-உ) நிலையில்லாதவற்றை நிலையுடையன என்று நினைக்கின்ற அற்ப அறிவு கீழ்ப்பட்ட தன்மையுடையதாகும். (331)

2.  கூத்தாட்டவைக்குழாத்து அற்றே பெருஞ்செல்வம்
    போக்கும் அதுவிளிந் தற்று.

(ப-உ) பெருஞ் செல்வம் - (ஒருவனிடத்துப்) பெரிய செல்வம்
(வருதல்); கூத்து ஆட்டு அவை - கூத்து ஆடுகின்ற கொட்டகையில்; குழாத்து அற்று - (கூத்தாட்டைக் காண்பதற்கு வந்து கூடிய) கூட்டம் போலும்; போக்கும் - (செல்வத்தினுடைய) போதலும்; அது விளித்து அற்று - (கூத்தாட்டு முடிந்ததும்) அக்கூட்டம் போய்விட்டாற் போன்றது.

(க-உ) ஒருவனிடத்துப் பெருஞ் செல்வம் உண்டாதல் கூத்தாடுகின்ற சபையில் அதனைப் பார்க்கக் கூட்டம் வந்து கூடினாற் போன்றது; செல்வம் கெட்டுப்போதல் கூத்தாட்டம் முடிந்ததும் அக்கூட்டம் கலைந்துபோவதைப் போன்றது. (332)

3.  அற்கா இயல்பிற்றுச் செல்வம் அதுபெற்றால்
    அற்குப ஆங்கே செயல்.

(ப-உ) செல்வம் அற்கா இயல்பிற்று - செல்வம் நில்லாத இயல்பினை யுடையது; அது பெற்றால் - அதனைப் பெற்றால் ; அற்குப - நிலையான அறங்களை; ஆங்கே - (செல்வத்தைப் பெற்ற) அப்பொழுதே; செயல் - செய்க.

அல்கா - அற்கா எனத்திரிந்தது. செயல் - உடன்பாட்டு வினை வியங்கோள்.
(க-உ) செல்வம் நிலையில்லாதது; அது கிடைத்தால் தருமத்தை உடனே செய்தல் வேண்டும். (333)

4.  நாளென ஒன்றுபோற் காட்டி உயிரீரும்
    வாள துணர்வார்ப் பெறின்.

(ப-உ) உயிர் - உயிரானது; நாள் என ஒன்று போல் காட்டி - நாள் என்று அளக்கப்படுவதாகிய ஒரு கால அளவு போற் காட்டி; ஈரும் வாளது - அறுத்துச்செல்லும் வாளின் முனையிலிருக்கின்றது; உணர்வார்ப் பெறின் - அதனை அறிவார் இருப்பரானால்.

(க-உ) காலத்தின் உண்மைத் தன்மையை அறிந்தவர், அது நாள் என்னும் சிறுகால அளவைப்போற் காட்டி உயிரின் வாழ் நாளைச் சிறிது சிறிதாக அறுத்துச் செல்லும் வாளாயுதம் என அறிவர். (334)

5.  நாச்செற்று விக்குள்மேல் வாராமுன் நல்வினை
    மேற்சென்று செய்யப் படும்.

(ப-உ) நா செற்று - (பேசாதிருக்கும்படி) நாவை அடக்கி; விக்குள் - விக்கலானது; மேல் வாராமுன் - மேலே எழுவதற்கு முன்னே; நல்வினை - தருமமானது; மேற்சென்று - மிக விரைந்து; செய்யப்படும் - செய்யத்தகும்.

(க-உ) பேச முடியாதபடி நாவை அடக்கும் விக்கல் எழுமுன் தருமத்தை விரைந்து செய்யவேண்டும். சாவு வருமுன் தருமம் செய்ய வேண்டுமென்பது. (335)

6.  நெருநல் உளனொருவன் இன்றில்லை யென்னும்
    பெருமை யுடைத்துஇவ் வுலகு.

(ப-உ) ஒருவன் நெருநல் உளன் - ஒருவன் நேற்றிருந்தான்; இன்று இல்லை - இன்று இல்லை ஆயினான்; என்னும் பெருமை - என்று சொல்லும் பெருமையை; இவ்உலகு - இந்த உலகம்; உடைத்து - உடையதாகும்.

(க-உ) ஒருவன் நேற்று உயிரோடிருந்தான், இன்று மறைந்தான் என்று சொல்லும் நிலையற்ற தன்மையை இவ்வுலகம் உடையது. (336)

7.  ஒருபொழுதும் வாழ்வ தறியார் கருதுப
    கோடியும் அல்ல பல.

(ப-உ) ஒரு பொழுதும் - (ஒரு கணப்) பொழுதளவும், வாழ்வது அறியார் - தம் உடம்பும் உயிரும் கூடி யிருக்கையை அறியமாட்டாதவர்கள்; கோடியும் அல்ல - கோடி யளவுமன்றி; பல கருதுப - (அதற்கு மேற்பட்ட) பல நினைவுகளை நினைப்பர்.

(க -உ) அடுத்த நொடியில் தாம் வாழ்வோமோ என அறிய மாட்டாதவர்கள் கோடிக்கு மேற்பட்ட பலவகை நினைவுகளை நினைப்பர். (337)

8.  குடம்பை தனித்தொழியப் புட்பறந் தற்றே
    உடம்போ டுயிரிடை நட்பு.

(ப-உ) உடம்போடு உயிரிடை நட்பு - உடம்புடனே உயிருக்குண் டான உறவு; குடம்பை தனித்து ஒழிய - முட்டை தனித்துக் கிடக்க; புள் பறந்து அற்று - பறவை போகும் தன்மையை உடையதாகும்.

(க-உ) உடம்புக்கும் உயிருக்கும் உள்ள உறவு முட்டை தனித்துக் கிடக்கப் பருவம் வந்தவுடன் அதிலிருந்து பறவைக் குஞ்சு பறந்து போனாற் போன்றது. (338)

9.  உறங்குவது போலுஞ் சாக்கா டுறங்கி
    விழிப்பது போலும் பிறப்பு.

(ப-உ) சாக்காடு - மரணம் வருதல்; உறங்குவதுபோலும் - தூக்கம் வருதல் போலும்; பிறப்பு - பிறப்பு வருதல்; உறங்கி விழிப்பது போலும் - தூங்கி விழிப்பது போலும்.
(க-உ) சா வருதல் உறக்கம் வருதல் போன்றது; பிறத்தல் உறங்கி விழித்தல் போன்றது. (339)

10. புக்கில் அமைந்தின்று கொல்லோ உடம்பினுள்
    துச்சி லிருந்த உயிர்க்கு.

(ப-உ) உடம்பினுள் துச்சில் இருந்த உயிர்க்கு - உடம்பி னுள்ளே குடியிருந்த உயிருக்கு; புக்கில் அமைந்தின்று கொல்ஓ - புகுந்து புகுந்து செல்கின்ற வீடாகிய உடம்பு நிலைபெறாது.

(க-உ) உடம்புகள்தோறும் குடியிருந்து வருகின்ற உயிருக்குப் புகுந்து புகுந்து செல்கின்ற உடம்பு நிலை பெறாது; ஐயோ! (340)

35. துறவு
(துறவு - உடம்பிலும் செல்வத்திலும் பற்றை விடுதல்)

1.  யாதனின் யாதனின் நீங்கியான் நோதல்
    அதனி னதனி னிலன்.

(ப-உ) யாதனின் யாதனின் - (ஒருவன்) யாதொரு பொருளின் யாதொரு பொருளின்; நீங்கியான் - பற்றில்லாமல் நீங்கினான்; அதனின் அதனின் - (அவன்) அப் பொருளினாலே அப்பொரு ளினாலே; நோதல் இலன் - துன்பம் அனுபவித்தலை உடைய னாகான்.

(க-உ) எவன் எவ்வெப்பொருளில் பற்றை ஒழித்தானோ அவனுக்கு அவ்வப்பொருள்களால் துன்பம் உண்டாவதில்லை.
2. வேண்டினுண் டாகத் துறக்க துறந்தபின்
ஈண்டியற் பால பல.

(ப-உ) துறந்தபின் - துறவடைந்தபின்; ஈண்டு - இப்பிறப்பில்; இயற்பால - அடையக்கூடிய இன்பங்கள்; பல - பலவாம்; வேண்டின் - (அவைகளை ஒருவன் அடைய) விரும்பினால்; உண்டாக - (காலம்) இருக்கும்படி; துறக்க - துறத்தல்வேண்டும்.

(க-உ) துறந்தவர் அடையும் இன்பங்கள் பல; அவைகளை அடைய விரும்புபவன் அவ்வின்பங்களை அனுபவிக்கக் காலம் இருக்கும்படி விரைவிலே துறத்தல் வேண்டும். (342)

3.  அடல்வேண்டும் ஐந்தன் புலத்தை விடல்வேண்டும்
    வேண்டிய எல்லாம் ஒருங்கு.
    (ப-உ) ஐந்தன் புலத்தை - ஐம்புலன்களையும்; அடல் வேண்டும் - வெல்லுதல் வேண்டும்; வேண்டிய எல்லாம் - (ஐம்புல நுகர்ச்சிக்கு) வேண்டியவற்றை எல்லாம்; ஒருங்கு விடல் வேண்டும் - ஒருமிக்க விட்டு விடல் வேண்டும்.

(க-உ) ஐம்புலன்களையும் அடக்கி வெல்லுதல் வேண்டும்; ஐம்புல நுகர்ச்சிக்கு வேண்டியவற்றை எல்லாம் ஒரு மிக்க விட்டு விடல் வேண்டும். (343)

4.  இயல்பாகும் நோன்பிற்கொன் றின்மை யுடைமை
    மயலாகும் மற்றும் பெயர்த்து.

(ப-உ) நோன்பிற்கு - தவஞ் செய்வோர்க்கு; ஒன்று இன்மை - ஒரு பொருளும் இல்லாதிருக்கை; இயல்பு ஆகும் - இயல்பாம்; உடைமை - பொருளுடைமை; பெயர்த்து - (தவத்தைப்) போக்கு தலால்; மற்றும் மயல் ஆகும் - மறுபடியும் மயக்கத்துக்கு ஏதுவாகும்.

(க-உ) ஒரு பொருளு மில்லாதிருக்கையே தவஞ் செய்வார்க்கு வேண்டப்படுவது; பொருள் உடைமை தவத்தைப் போக்குதலால் மீண்டும் மயங்குதற்கு ஏதுவாகும். (344)

5.  மற்றுந் தொடர்பா டெவன்கொல் பிறப்பறுக்கல்
    உற்றார்க் குடம்பு மிகை.

(ப-உ) பிறப்பு அறுக்கல் உற்றார்க்கு - பிறவியை நீக்க முயற்சியை மேற்கொண்டவருக்கு; உடம்பும் மிகை - (அதற்கு உதவியாகிய) உடம்பும் அதிகமாம்; (அவ்வாறாயின்) மற்றும் - மேலும்; தொடர்பாடு - (பொருள்களின்) தொடர்பு : எவன் - ஏன்?

(க-உ) பிறப்பறுக்கக் கருதினவருக்கு அதற்குத் துணையாகிய உடம்பும் வேண்டாத பொருளாகும்; அப்படியாயின் உடம்பினால் அனுபவிக்கப்படும் பொருள்களின் தொடர்பு எதற்கு?

6.  யானென தென்னுஞ் செருக்கறுப்பான் வானோர்க்
    குயர்ந்த உலகம் புகும்.

(ப-உ) யான் என்னும் - (தானல்லாத உடம்பை) யான் என்றும்; எனது (என்னும்) - (தன்னோடு சம்பந்தமில்லாத பொருளை) எனதென்றும் நினைத்து அவைகளிலே பற்றுச் செய்வதற்கு ஏதுவாகிய; செருக்கு - மயக்கத்தை; அறுப்பான் - கெடுப்பான்; வானோர்க்கு உயர்ந்த உலகம் புகும் - தேவர்களாலும் அடைதற்கரிய வீட்டு உலகத்தை அடைவான்.

(க-உ) தானல்லாத உடம்பைத் தான் என்றும், தன்னுடையதல்லாத பொருளைத் தன்னுடைய தென்றும் நினைத்து மயங்காதவன் வானவ ருலகுக்கு அப்பாற்பட்ட வீட்டு உலகத்தை அடைவான். (346)

7.  பற்றி விடாஅ இடும்பைகள் பற்றினைப்
    பற்றி விடாஅ தவர்க்கு.

(ப-உ) பற்றினை பற்றி - பற்றுக்களை விரும்பி; விடாதவர்க்கு - அவற்றைத் துறக்கமாட்டாதவர்க்கு; இடும்பைகள் பற்றிவிடா - துன்பங்கள் இறுகப்பற்றி விடமாட்டா.

(க-உ) பற்றினைத் துறக்கமாட்டாதவர்களைத் துன்பங்கள் பற்றி நிற்கும். (347)

8.  தலைப்பட்டார் தீரத் துறந்தார் மயங்கி
    வலைப்பட்டார் மற்றை யவர்.

(ப-உ) தீரத் துறந்தார் - முழுதுந் துறந்தவர்; தலைப்பட்டார் - வீட்டினை அடைந்தவராவர்; மற்றையவர் - அப்படித் துறவாதவர்; மயங்கி வலைப்பட்டார்-மயக்கம் அடைந்து (பிறப்பாகிய) வலையில் அகப்பட்டவ ராவர்.

(க-உ) முற்றாகத்துறந்தவர் வீட்டினை அடைந்தவராவர்; துறவாதவர் மயக்கம் அடைந்து பிறப்பாகிய வலையில் அகப்பட்டவராவர். (348)

9.  பற்றற்ற கண்ணே பிறப்பறுக்கும் மற்று
    நிலையாமை காணப் படும்.

(ப-உ) பற்று அற்ற கண்ணே - (ஒருவனுக்கு) பற்றுக்கள் ஒழிந்த பொழுதே; பற்று அறுக்கும் - (அப்பற்றின்மை) பிறவியை ஒழிக்கும்; மற்று - அவை அறாதபோது; நிலையாமை காணப்படும் - (பிறந்து உழலுதலாகிய) நிலையில்லாதத்தன்மை அவனிடம் காணப்படும்.

(க-உ) பற்றுக்கள் அற்றபொழுது ஒருவனுடைய பிறப்பு அறும்; பற்றறாவிடின் பிறந்துழலுதலாகிய நிலையின்மை காணப்படும். (349)

10. பற்றுக பற்றற்றான் பற்றினை அப்பற்றைப்
    பற்றுக பற்று விடற்கு.

(ப-உ) பற்று அற்றான் - பற்றற்ற கடவுளின்; பற்றை - பத்தியை; பற்றுக - மனத்திற் கொள்க; பற்று விடற்கு - (விடாது வந்து) ஆசாபாசங்கள் விடுதற்கு; அப்பற்றைப் பற்றுக - அந்தப் பற்றப்படுவதாகிய கடவுளைப் பத்தி செய்க.

(க-உ) எல்லாப் பற்றுக்களையும் விட்ட கடவுளைப் பற்றி நில்; எல்லாப் பற்றும் விட்டுப் பிறவி அறும். (350)

36. மெய்யுணர்தல்
(மெய்யுணர்தல் - பிறப்பு வீடுகளையும் அவற்றின் காரணங்களையும் தெளிவாக அறிதல்)

1.  பொருளல் லவற்றைப் பொருளென் றுணரும்
    மருளானாம் மாணாப் பிறப்பு.

(ப-உ) பொருள் அல்லவற்றை - மெய்ப்பொரு ளல்லாதவற்றை; பொருள் என்று - மெய்ப்பொருள்களென்று; உணரும் - அறிகின்ற; மருளால் - மயக்கத்தினால்; மாணாப்பிறப்பு ஆம் - சிறப்பில்லாத பிறவி உண்டாகும்.

(க -உ) உண்மைப் பொருளல்லாதவற்றை உண்மைப் பொருள் என்று அறியும் மயக்கத்தினால் சிறப்பில்லாத பிறவி உண்டாகும். (351)

2.  இருள்நீங்கி யின்பம் பயக்கும் மருள்நீங்கி
    மாசறு காட்சி யவர்க்கு.

(ப-உ) மருள்நீங்கி - மயக்கம் தெளிந்து; மாசு அறு காட்சி அவர்க்கு - குற்றந்தீர்ந்த மெய்யறிவுடையவருக்கு; இருள் நீங்கி இன்பம் பயக்கும் - (அம்மெய்யறிவு) துன்பத்தை நீங்கி இன்பத்தைக் கொடுக்கும்.

(க-உ) மயக்கம் தெளிந்த மெய்யறிவுடையவருக்கு அம் மெய்யறிவு துன்பத்தை நீங்கி இன்பத்தைக் கொடுக்கும். (352)

3.  ஐயத்தின் நீங்கித் தெளிந்தார்க்கு வையத்தின்
    வானம் நணிய துடைத்து.

(ப-உ) ஐயத்தின் நீங்கி - மயக்க உணர்ச்சி நீங்கி; தெளிந்தார்க்கு - மெய்ப்பொருளைக் கண்டவர்க்கு; வையத்தின் - நிலவுலகத்திலும்; வானம் - வீட்டுலகம்; நணியது உடைத்து - கிட்டியிருக்கும்.

(க-உ) மெய்யுணர்ந்தவர்க்கு இவ்வுலகத்திலும் பார்க்க வீட்டு உலகம் கிட்டவாயிருக்கும். (353)

4.  ஐயுணர் வெய்தியக் கண்ணும் பயமின்றே
    மெய்யுணர் வில்லா தவர்க்கு.

(ப-உ) மெய் உணர்வு இல்லாதவர்க்கு - மெய்யை அறிய மாட்டாத வருக்கு; ஐந்து உணர்வு எய்திய கண்ணும் - ஐம்புலன் களையும் தம் வசப்படுத்தி யிருந்தாலும்; பயன் இன்று - பயன் இல்லையாகும்.

(க-உ) ஐம்புலன்களையும் அடக்கித் தம் வசப்படுத்தியவர்களுக்கும் மெய்யுணர் வில்லையாயின் அதனால் பயனில்லையாகும்.

5.  எப்பொருள் எத்தன்மைத் தாயினும் அப்பொருள்
    மெய்ப்பொருள் காண்ப தறிவு.

(ப-உ) எப்பொருள் எத் தன்மைத்து ஆயினும் - எந்தப் பொருள் என்ன இயல்புடையதாகக் காணப்பட்டாலும்; அப் பொருள் - அந்தப் பொருளின்; மெய்ப்பொருள் காண்பது அறிவு - (உள்ளே உள்ள) உண்மையான பொருளை அறிந்து கொள்வதே தெளிந்த அறிவாகும்.

(க-உ) ஒரு பொருள் வெளித்தோற்றத்தில் என்ன தன்மையுடையதா யிருந்தபோதும் அதன் உள்ளே கிடக்கும் உண்மைப் பொருளை அறிந்து கொள்வது தெளிந்த அறிவாகும்.

(“பொருள் தோறும் உலகத்தார் கற்பித்துக்கொண்டு வாங்கு கின்ற கற்பனைகளைக் கழித்து உண்மைகளைக் காண்பது” என்பது பரிமேலழகர் உரை) (355)

6.  கற்றீண்டு மெய்ப்பொருள் கண்டார் தலைப்படுவர்
    மற்றீண்டு வாரா நெறி.

(ப-உ) ஈண்டு - இப்பிறப்பிலே; கற்று - கேட்டறிந்து; மெய்ப் பொருள் கண்டார் - உண்மைப் பொருளை அறிந்தவர்; மற்று ஈண்டு - திரும்பி இப்பிறப்பினிடத்து; வாராநெறி தலைப்படுவர் - வராத வழியை அடைவர்.

(க-உ) இப்பிறப்பில் ஆசிரியன்பாற் கேட்டு உண்மை உணர்ந்தவர் மறுபடியும் இவ்வுலகில் பிறவார். (356)

7.  ஓர்ந்துள்ளம் உள்ள துணரின் ஒருதலையாப்
    பேர்த்துள்ள வேண்டா பிறப்பு.

(ப-உ) உள்ளம் - (ஒருவனது) மனம்; ஒருதலை ஆக ஓர்ந்து - துணிபாக ஆராய்ந்து; உள்ளது உணரின் - மெய்ப் பொருளை அறியின்; பிறப்பு - (அவனுக்குப்) பிறவியுளதாக; பேர்த்து உள்ள வேண்டா - தவறாக நினைக்க வேண்டாம்.

(க-உ) தான் கற்றவற்றைச் சிந்தித்து மெய்ப்பொருளை நன்றாக அறிந்தவனுக்கு மறுபடியும் பிறவி வராது. இது உறுதி. (357)

8.  பிறப்பென்னும் பேதைமை நீங்கச் சிறப்பென்னுஞ்
    செம்பொருள் காண்ப தறிவு.

(ப-உ) பிறப்பு என்னும் - பிறப்புக்குக் காரணம் என்னும்; பேதைமை - அறியாமை; நீங்க - நீங்கும் பொருட்டு; சிறப்பென்னும் - சிறப்பென்னும் வீட்டுக்குக் காரணமாகிய; செம்பொருள் - இன்பப்பொருளை; காண்பது அறிவு - அறிவது மெய்யறிவாகும்.

(க-உ) பிறவிக்குக் காரணமாகிய அறியாமை நீங்கும் பொருட்டு வீட்டிற்குக் காரணமாகிய மெய்ப்பொருளைக் காண்பதே மெய்யுணர்வாம். (358)

9.  சார்புணர்ந்து சார்புகெட வொழுகின் மற்றழித்துச்
    சார்தரா சார்தரும் நோய்.

(ப-உ) சார்பு உணர்ந்து - (ஒருவன்) எல்லாப் பொருள் களுக்கும் சார்பாகிய மெய்ப்பொருளை அறிந்து; சார்புகெட ஒழுகின் - பற்று அற நடக்க வல்லவனாயின்; சார்தரும் நோய் - அவனைச் சாரக்கூடிய துன்பங்கள்; அழித்துச் சார்தரா - (அவனுடைய) உணர்வைக் கெடுத்துச் சாரமாட்டா.

(க-உ) ஒருவன் எல்லாப் பொருளுக்கும் சார்பாகிய மெய்ப் பொருளை உணர்ந்து பற்றுஅற ஒழுகவல்லானாயின் அவனைச் சாரக்கூடிய துன்பங்கள் அவன் உணர்வைக் கெடுத்து அவனை வந்து அடையமாட்டா. (359)

10. காமம், வெகுளி, மயக்கம், இவைமூன்றன்
    நாமங் கெடக்கெடு நோய்.

(ப-உ) காமம் வெகுளி மயக்கம் - ஆசையும் கோபமும் மயக்கமும்; இவை மூன்றன் - என்னும் இவை மூன்றின்; நாமம் கெட - பெயருங் கூடக் கெட்டால் (முற்றாக கெட); நோய் கெடும். (அவற்றின் காரியமாகிய) வினைப்பயன் உண்டாகா.

(க-உ) ஆசை, வெறுப்பு, மயக்கம் என்னும் மூன்றும் அடியோடு கெடுமாயின் வினைப்பயனால் வரும் துன்பங்கள் நீங்கும். (360)

37. அவா அறுத்தல்
(அவா அறுத்தல் -மெய்யுணர்ந்தபின்னும் பழக்க நினைவினால் உண்டாகும் ஆசையை விடுதல்)

1.  அவாbன்ப எல்லா உயிர்க்குமெஞ் ஞான்றும்
    தவாஅப் பிறப்பீனும் வித்து.

(ப-உ) எல்லா உயிர்க்கும் - உயிர்களுக் கெல்லாம்; எஞ்ஞான்றும் - எக்காலத்தும்; தவா - கெடாது வருகின்ற; பிறப்பு - பிறவியை; ஈனும்வித்து அவா - விளைப்பதாகிய காரணம் ஆசை.

(க-உ) எல்லா உயிர்களுக்கும் எக்காலத்தும் கெடாது வருகின்ற பிறப்பினை உண்டாக்கும் வித்து ஆசை என அறிவுடை யோர் கூறுவர்.(361)

2.  வேண்டுங்கால் வேண்டும் பிறவாமை மற்றது
    வேண்டாமை வேண்ட வரும்.

(ப-உ) வேண்டும் கால் - ஒன்றை விரும்ப வேண்டுமானால்; பிறவாமை வேண்டும் - பிறவா திருக்கையை விரும்பவேண்டும்; அது - அப்பிறவாமை; வேண்டாமை வேண்ட வரும் - (தான்) ஒரு பொருளை விரும்பாமையை விரும்ப உண்டாகும்.

(க- உ) ஒன்றை விரும்பவேண்டுமாயின் பிறவாமையை விரும்ப வேண்டும்; ஒரு பொருளையும் விரும்பாமையை விரும்பப் பிறவாமை உண்டாகும். (362)

3.  வேண்டாமை யன்ன விழுச்செல்வம் ஈண்டில்லை
    யாண்டும் அஃதொப்ப தில்.

(ப-உ) வேண்டாமை அன்ன - (ஒருபொருளையும்) விரும்பாமை யைப் போலும்; விழு செல்வம் - மேலாகிய செல்வம்; ஈண்டு இல்லை - இவ்வுல கத்தில் இல்லை; ஆண்டும் அஃது ஒப்பது இல் - அவ்வுலகத்திலும் அது போல்வது இல்லை.

(க-உ) ஒருபொருளையும் விரும்பாமையைப் போன்றது மேலாகிய செல்வம் இவ்வுலகத்தில் இல்லை; மறு உலகத்திலும் அது போன்ற இல்லை. (363)

4.  தூஉய்மை யென்ப தவாவின்மை மற்றது
    வாஅய்மை வேண்ட வரும்.

(ப-உ) தூய்மை என்பது - (ஒருவர்க்கு) அழுக்கின்மை என்று சொல்லப்படுவது; அவா இன்மை - ஆசையில்லாமையாம்; அது - அவ்வாசை இல்லாமை; வாய்மை - மெய்மையை; வேண்ட - விரும்ப; வரும் - தானே உண்டாகும். மற்று, வினை மாற்று.

(க-உ) ஒருவருக்குத் தூய்மை என்று சொல்லப்படுவது ஆசை
இன்மை; அது மெய்மையாகிய கடவுளை வேண்டத் தானே வரும். (364)

5.  அற்றவர் என்பார் அவாஅற்றார் மற்றையார்
    அற்றாக அற்ற திலர்.

(ப -உ) அற்றவர் என்பார் - உலகப்பற்று அற்றவர் என்று சொல்லப் படுகின்றவர்; அவா அற்றார் - ஆசை அற்றவராவர்; மற்றையார் - மற்றவர்கள்; அற்று ஆக அற்றது இலர் - அவர் போல உலகப்பற்று அற்றவரல்லர்.

(க-உ) உலகப்பற்று அற்றவர் என்று சொல்லப்படுவோர் அவாவை விட்டவர்; மற்றவர்கள் அவர் போலப் உலகப்பற்று அற்றவ ரல்லர்.

6.  அஞ்சுவ தோரு மறனே யொருவனை
    வஞ்சிப்ப தோரு மவா.

(ப-உ) ஒருவனை வஞ்சிப்பது - ஒருவனைக் கெடுக்கவல்லது; அவா - ஆசையாம்; (ஆதலால்) அஞ்சுவது - (அவ் அவாவை) அஞ்சித் தடுப்பதே; அறன் - அறமாகும். ஓரும் இரண்டும் அசை.

(க-உ) ஒருவனைக் கெடுக்கக்கூடியது ஆசை; ஆதலால், அவ்வாசைக்கு அஞ்சி அதனைத் தடுப்பதே அறம். (366)

7.  அவாவினை யாற்ற அறுப்பின் தவாவினை
    தான்வேண்டு மாற்றான் வரும்.

(ப-உ) அவாவினை - ஆசையை; ஆற்ற அறுப்பின் - முழுது மறுத்தால்; தவா வினை - கெடாமைக்கு ஏதுவாகிய செயல்; தான் வேண்டும் ஆற்றால் வரும் - தான் விரும்பும் வழியில் உண்டாகும்.

(க-உ) ஒருவன் அவாவை முற்றாகக் கெடுக்க வல்லனானால் அவன் கெடாமைக் கேதுவாகிய முயற்சி தான் விரும்பிய வழியில் தானே உண்டாகும். (367)

8.  அவாஇல்லார்க் கில்லாகுந் துன்பமஃ துண்டேல்
    தவாஅது மேன்மேல் வரும்.

(ப-உ) அவா இல்லார்க்கு - ஆசை இல்லாதவர்களுக்கு; துன்பம் இல்லாகும் - (வரவிருக்கும்) துன்பங்கள் இல்லையாகும்; அஃது உண்டேல் - அது இருந்தால்; தவா அது மேல் மேல் வரும்; (எல்லாத் துன்பங்களும்) முடிவில்லாமல் மேலும் மேலும் வரும்.

(க-உ) ஆசையில்லாதவர்களுக்குத் துன்பம் வராது; அது இருந்தால் துன்பம் மேலும் மேலும் முடிவில்லாமல் வரும். (368)

9.  இன்பம் இடையறா தீண்டும் அவாவென்னுந்
    துன்பத்துள் துன்பங் கெடின்.

(ப-உ) அவா என்னும் - ஆசை என்று சொல்லப்படுகின்ற; துன்பத்துள் துன்பம் - துன்பங்களுள் மிகுந்த துன்பமாவது; கெடின் - கெடுமானால்; ஈண்டும் இன்பம் இடையறாது - இவ்வுலகத்திலும் (ஒருவனுக்கு) இன்பம் இடையறாது இருக்கும்.

(க-உ) ஆசையை விட்டொழித்தால் ஒருவன் இம்மையிலும் மறுமையிலும் இன்பம் பெறுவான். (369)

10. ஆராவியற்கை யவா நீப்பின் அந்நிலையே
    பேரா இயற்கை தரும்.

(ப-உ) ஆரா இயற்கை - (ஒருபோதும்) நிரம்பாத இயல்புடைய; அவா நீப்பின் - ஆசையை (ஒருவன்) விடுவானாயின்; அந்நிலையே -
அப்பொழுதே; பேரா இயற்கை தரும் - எப்பொழுதும் ஒரு நிலைமை யுடையதாகிய தன்மையைத் தரும்
.
(க -உ) ஒருகாலும் நிரம்பாத இயல்புடைய ஆசையை ஒருவன் விட்டால், அது அவனுக்கு எப்பொழுதும் மாறாத இயல்புடைய இன்பத்தைக் கொடுக்கும். (370)

38. ஊழ்
(ஊழ் - நல்வினை தீவினை என்னும் இருவினைப் பயன்கள் செய்தவனையே சென்றடைதற் கேதுவாகிய முறைமை.)

1.  ஆகூழால் தோன்றும் அசைவின்மை கைப்பொருள்
    போகூழால் தோன்றும் மடி.

(ப-உ) கைப்பொருள் - (ஒருவனுக்குக்) கையிற் கிடைத்த பொருள்; ஆகு ஊழால் - ஆகுதற்குக் காரணமாகிய ஊழினாலே; அசைவு இன்மை தோன்றும் - முயற்சியானது உண்டாகும்; போகு ஊழால் - போவதற்குரிய ஊழினாலே; மடி தோன்றும் - சோம்பல் உண்டாகும்.

(க-உ) ஒருவனுக்குப் பொருளுண்டாவதற்குக் காரணமாகிய ஊழினால் முயற்சி உண்டாகும்; பொருள் அழிதற்குக் காரணமாகிய ஊழினால் சோம்பல் உண்டாகும். (371)

2.  பேதைப் படுக்கும் இழவூழ் அறிவகற்றும்
    ஆகலூழ் உற்றக் கடை.

(ப-உ) அறிவு - (ஒருவனுக்கு) எல்லா அறிவும் (உண்டாயிருந்தாலும்); இழவு - (பொருளை) இழத்தற்கேதுவாகிய; ஊழ் உற்றக் கடை - பழவினை பொருந்தியவிடத்து; பேதைப்படுக்கும் -அறியாமையை உண்டாக்கும்; ஆகல் - (பொருள்) ஆகுதற்குக் காரணமாகிய; ஊழ் - விதி; உற்றக்கடை - பொருந்தியவிடத்து; அகற்றும் - (அதனை) விசாலப்படுத்தும்.

(க-உ) பொருள் இழத்தற்கேதுவாயுள்ள ஊழ் அறியாமையைக் கொடுக்கும்; செல்வம் பெருகுதற்கு ஏதுவாயுள்ள ஊழ்விரிந்த அறிவைக் கொடுக்கும். (372)

3.  நுண்ணிய நூல்பல கற்பினும் மற்றுந்தன்
    உண்மை யறிவே மிகும்.

(ப-உ) நுண்ணிய - நுட்பமான பொருள்களுடைய; நூல் பல கற்பினும் - பல நூல்களை (ஒருவன்) கற்றானாயினும்; மற்றும் - (அவனுக்குப்) பின்னும்; தன் உண்மை அறிவே மிகும் - தனது ஊழினா லாகிய அறிவே மேற்படும்.

(க-உ) நுட்பமான நூல்களை ஒருவன் கற்றாலும் அவனுக்கு ஊழின் வலியால் உண்டாகக்கூடிய தப்புணர்ச்சியே மேற்பட்டு நிற்கும். (373)

4.  இருவே றுலகத் தியற்கை திருவேறு
    தெள்ளிய ராதலும் வேறு.

(ப-உ) உலகத்தின் இயற்கை -உகத்தில் இயல்பு; இரு வேறு -இரண்டு பகுதியாருயிக்கின்றது; திருவேறு - செல்வமுடையராதற்குரிய ஊழ் வேறு; செவ்வியராதலும் வேறு - அறிவுடையராதற்குரிய ஊழும் வேறு.

(க-உ) உலகத்தின் இயற்கை இரண்டு வேறு தன்மைகளை
யுடையது; செல்வராவதற்குரிய ஊழ் வேறு; அறிவுடையராதற்குரிய ஊழ் வேறு. (374)

5.  நல்லவை யெல்லாஅந் தீயவாம் தீயவும்
    நல்லவாம் செல்வம் செயற்கு.

(ப-உ) செல்வம் செயற்கு - செல்வத்தை உண்டாக்குதற்கு; நல்லவை எல்லாம் - நற்கருமங்களெல்லாம்; தீய ஆம் - தீயவையாய்ப் பயன்படா; தீயவும் - தீயவைதானும்; நல்லவை ஆம் - நல்லவையாய்ப் பயன்படும் (ஊழ் வசத்தால்).

(க-உ) தீய ஊழ் உடையவர் பொருளை ஈட்டுவதற்கு நல்ல காரியங்களைச் செய்தாலும் அவை தீமையாக முடியும். நல்ல ஊழ் உடையவர் தீய காரியங்களைச் செய்யினும் பொருள் உண்டாகும். (375)

6.  பரியினும் ஆகாவாம் பாலல்ல உய்த்துச்
    சொரியினும் போகா தம.

(ப-உ) பால் - ஊழ்வினையினாலே; அல்ல - தம்முடையதாகாத பொருள்கள்; பரியினும் ஆகாவாம் - வருந்திக் காப்பாற்றினாலும் (தம்மிடத்து) நில்லாமற் போகும்; தம் - தம்முடையவாய பொருள்கள்; உய்த்து சொரியினும் - (புறத்தே) கொண்டுபோய்க் கொட்டிவிட்டாலும்; போகா - தம்மை விட்டு நீங்கிப் போகா.

(க-உ) ஊழால் தம்முடையனவல்லாத பொருள்கள் வருந்திக் காப்பாற்றினாலும் தம்மிடத்தில் நிற்கமாட்டா; ஊழால் தம்முடைய பொருள்களை வெளியே கொண்டுபோய்க் கொட்டினாலும் போகா.

7.  வகுத்தான் வகுத்த வகையல்லாற் கோடி
    தொகுத்தார்க்கும் துய்த்த லரிது.

(ப-உ) கோடி - (அனுபவிக்கப்படும் பொருள்கள்) கோடியை; தொகுத்தார்க்கும் - வருந்திச் சேர்த்தவர்க்கும்; வகுத்தான் வகுத்த வகை அல்லால் - ஊழினால் வகுக்கப்பட்ட தன்மையினாலல்லது; துய்த்தல் அரிது - அனுபவித்தல் உண்டாகாது.

(க-உ) அனுபவிக்கப்படும் கோடி பொருள்களை ஒருவன் முயன்று சேர்த்து வைத்தாலும் அவனால் அவைகளை விதிப்பயனாலல்லது அனுபவித்தல் முடியாது. (377)

8.  துறப்பார்மன் துப்புர வில்லார் உறற்பால
    ஊட்டா கழியு மெனின்.

(ப-உ) உறல் பால - (ஊழால்) அடையும் பகுதியாகிய துன்பங்களை; ஊட்டா - அடைவிக்காமல்; கழியும் எனின் - நீங்குமாயின்; துப்புரவு இல்லார் - (வறுமையால் அனுபவிக்கப்படும்) பொருளில்லாதவர்; துறப்பார் - துறக்கும் எண்ணமுடையராவர்.

(க-உ) ஊழால் வருந்துன்பங்கள் வராது நீங்குமாயின் வறியவர் துறவியர் ஆய்விடுவர். (பொருளில்லாதவர் துறந்தவர் போன்றவர். அவர் துறவாமல் இருப்பது ஊழ்வினையால் என்றவாறு.) (378)

9.  நன்றாங்கால் நல்லவாக் காண்பவர் அன்றாங்கால்
    அல்லற் படுவ தெவன்.

(ப-உ) நன்று - நல்வினை; ஆம்கால் - இன்பங்களைக் கொடுக்கும் போது; நல்ல ஆக - நல்லவை என்று பொருந்தி; காண்பவர் - அனுபவிப்பவர்; அன்று ஆம் கால் - தீவினை விளையும் காலத்து; அல்லல் படுவது எவன் - துன்பப்படுவது ஏன்?

(க-உ) நல்வினையாலுண்டாகும் இன்பங்களை இனியவை என்று விரும்பி நுகர்கின்றவர்கள் தீவினை விளையும் காலத்து துன்பங்களை அவ்வாறே மனம் மகிழ்ந்து நுகராது மனம் வருந்துவது ஏன் ? (379)

10. ஊழிற் பெருவலி யாவுள மற்றொன்று
    சூழினுந் தான்முந் துறும்.

(ப-உ) மற்று ஒன்று - அதனை விலக்குவதற்கு ஒரு உபாயத்தை; சூழினும் - ஆராய்ந்தாலும்; தான் - அவ்வூழ்; முந்துறும் - (அதனைத் தடைப்படுத்திக் கொண்டு) முன்னே நிற்கும்; ஊழின் பெருவலியா உள - ஊழ்போல மிகுந்த வலிமையுடையவை எவை இருக்கின்றன?

(க-உ) ஊழினும் பார்க்க மிகவலிமையுடையவை எவை இருக்கின் றன? அதை விலக்குதற்கு ஏற்ற உபாயத்தைச் செய்தாலும் அதனைத் தடைப்படுத்திக் கொண்டு அது முன்னே நிற்கும். (380)



பொருட்பால்


1. அரசியல்

பொருட்பால் அரசியல், அங்கவியல், ஒழிபியல் என மூன்று வகைப்படும். அரசியல் - அரசனது கடமைகளைக் கூறும் பகுதி. அங்கவியல் - ஆட்சியில் பொறுப்பேற்றுக் கடமை ஆற்றுவோரைப் பற்றிய பகுதி. ஒழியியல் - இவைகளுக்குப் பகுதியாயுள்ளவற்றைக் கூறும் பகுதி.

39. இறைமாட்சி
(இறைமாட்சி - அரசனது பெருந்தன்மை)

1.  படைகுடி கூழமைச்சு நட்பரண் ஆறும்
    உடையான் அரசருள் ஏறு.

(ப-உ) படை குடி கூழ் அமைச்சு நட்பு அரண் ஆறும் - சேனையும் குடிகளும் பொருள்களும் மந்திரிமாரும் நண்பரும் கோட்டையுமாகிய ஆறும்; உடையான் அரசருள் ஏறு - உடையவன் அரசருள் சிங்கத்தை ஒப்பான்.

(க-உ) சேனை குடி பொருள் மந்திரிமார் நண்பர்கோட்டை என்னும் ஆறையு முடையவன் அரசருள் சிங்கம் போல்வான். (381)

2.  அஞ்சாமை யீகை அறிவூக்க மிந்நான்கும்
    எஞ்சாமை வேந்தற் கியல்பு.

(ப-உ) வேந்தற்கு இயல்பு - அரசனுக்கு இயல்பு; அஞ்சாமை - மனவுறுதி; ஈகை - கொடை; அறிவு - அறிவு; ஊக்கம் - மன எழுச்சி; இந்நான்கும் - ஆகிய இந் நான்கு குணங்களும்; எஞ்சாமை - இடைவிடாது நிற்றல்.

(க-உ) அரசனுக்கு இயல்பாவது மன உறுதி, கொடை, அறிவு, ஊக்கம் ஆகிய நான்கும் எப்பொழுதுமிருத்தல் (382)

3.  தூங்காமை கல்வி துணிவுடைமை யிம்மூன்றும்
    நீங்கா நிலனாள் பவர்க்கு.

(ப-உ) நிலன் ஆள்பவர்க்கு - உலகத்தை ஆட்சி செய்கின்றவர் களுக்கு; தூங்காமை - (அக்காரியங்கள் செய்தலில்) விரைவும்; கல்வி - (அவைகளை அறிதற்கு ஏற்ற) கல்வி உடைமையும்; துணிவு உடைமை - ஆண்மை உடைமையும்; இம் மூன்றும் - (ஆகிய) இம் மூன்று குணங்களும்; நீங்கா - (ஒரு போதும்) நீங்காவாம்.

(க-உ) உலகை ஆளுகின்ற அரசருக்கு ஒரு காரியத்தை விரைந்து செய்தல், கல்வி, தைரியம் என்னும் இம்மூன்று குணங்களும் எப்பொழுதும் இருக்க வேண்டும். (383)

4.  அறனிழுக்கா தல்லவை நீக்கி மறனிழுக்கா
    மான முடைய தரசு.

(ப-உ) அறன் இழுக்கா - நீதி நெறியில் வழுவாது நின்று; அல்லவை நீக்கி - குற்றங்களைப்போக்கி; மறன் இழுக்கா - ஆண்மையில் குறையாத; மானம் உடையது அரசு - பெருமை யுடையவன் அரசன்.

(க-உ) நீதி தப்பாது நின்று நாட்டில் பாவங்கள் நிலவாமல் நீக்கி ஆண்மையில் குறைவுபடாத பெருமையுடையவன் சிறந்த அரசனாவான். (384)

5.  இயற்றலும் ஈட்டலுங் காத்தலுங் காத்த
    வகுத்தலும் வல்ல தரசு.

(ப-உ) இயற்றலும் - (பொருள்வரும் வழிகளை) உண்டாக்கலும்; ஈட்டலும் - பொருளைச் சேர்த்தலும்; காத்தலும் - அதனைப் பாதுகாத்த லும்; வகுத்தலும் - (அவற்றை) நல்லவழியிற் செலவு செய்தலும்; வல்லது அரசு - வல்லவன் அரசனாவான்.

(க-உ) தனக்குப் பொருள் வரும் வழிகளை உண்டாக்கு வதிலும், பொருளைச் சேர்த்தலிலும், பாதுகாத்தலிலும், அதனை நல்வழியிற் செலவிடுதலிலும் வல்லவன் அரசனாவான். (385)

6.  காட்சிக் கெளியன் கடுஞ்சொல்ல (ன்) அல்லனேல்
    மீக்கூறும் மன்னன் நிலம்.

(ப-உ) காட்சிக்கு எளியன் - குறைகளைத் தெரிவிக்கவரும் குடிகளுக் குக் காண்பதற்கு எளியனாய்; (எவருக்கும்) கடுஞ் சொல்லன் அல்லன் ஏல் - கடும் சொற் கூறுதலும் அல்லதவனாயின்; மன்னன் நிலம் - அவ்வரச னுடைய நாட்டை; மீக்கூறும் - உயர்த்திக் கூறுவர் (உலகத்தவர்).

நிலத்தை உயர்த்திக் கூறவே அரசனை உயர்த்திக் கூறுதல் சொல்ல வேண்டா தாயிற்று.
(க-உ) அரசன், குறைகளைத் தெரிவிக்கவரும் குடிகளுக்குக் காண்பதற்கு எளியனாயும், கடுஞ்சொல்லில்லாதவனு மாயின் அவ்வரசனது இராச்சியத்தை உலகத்தவர் உயர்வாகக் கூறுவர் (386)

7.  இன்சொலா லீத்தளிக்க வல்லாற்குத் தன்சொலால்
    தான்கண் டனைத்திவ் வுலகு.

(ப-உ) இன் சொலால் - இனிய சொல்லுடனே; ஈத்து அளிக்க வல்லாற்கு - கொடுத்துக் காக்கவல்ல அரசனுக்கு; இவ்வுலகு - இந்த
உலகம்; தன் சொலால் தான் கண்ட அனைத்து - தன் புகழோடு பொருந்தித் தான் நினைத்த அளவினதாகும்.

(க-உ) இன் சொல்லுடன் ஈதலைச் செய்து பாதுகாக்கக் கூடிய அரசனுக்கு இந்த உலகத்திலேயே அவன் விரும்பிய பொருளெல்லாம் கிடைக்கும். (இவ்வுலகம் அவன் வசமாகிவிடும் என்று பொருள்.) (387)

8.  முறைசெய்து காப்பாற்றும் மன்னவன் மக்கட்கு
    இறையென்று வைக்கப் படும்.

(ப-உ) முறைசெய்து - நீதிசெலுத்தி; காப்பாற்றும் - (பிறர் வருந்தாமல்) காத்தல்செய்யும்; மன்னவன் - அரசன்; (பிறப்பால் மனிதனே யாயினும்) மக்கட்கு - மனிதருக்கு; இறை என்று - (செயலினாலே) கடவு ளென்று; வைக்கப்படும் - வைக்கப்படுவான் (மதிக்கப்படுவான்).

(க-உ) நீதி செலுத்திப் பிறர் வருந்தாமல் காக்கின்ற அரசன் பிறப்பால் மனிதனாயினும் செயலால் கடவுளென்று மதிக்கப்படுவான். (388)

9.  செவிகைப்பச் சொற்பொறுக்கும் பண்புடை வேந்தன்
    கவிகைக்கீழ்த் தங்கு முலகு.

(ப-உ) சொல் - (புத்தி சொல்வாரின்) சொற்களை; செவிகைப்ப - (தன்) செவி வெறுக்குமாயினும்; பொறுக்கும் பண்புடைவேந்தன் - (அவைகளின் பயனைக் குறித்துப்) பொறுக்கும் குணமுடைய அரசனது; கவிகைக்கீழ் - குடைக்குக்கீழ்; உலகு தங்கும் - உலகமானது தங்கும்.

(க-உ) நன்மையின் பொருட்டுப் புத்திசொல்லுவாரின் சொல் காதுக்கு வெறுப்புத் தருமாயினும் அதனைப் பொறுத்து ஏற்றுக்கொள்ளும் அரசனுடைய குடையின்கீழ் உலகம் முழுவதும் நிலைபெறும். (389)

10. கொடையளி செங்கோல் குடியோம்ப னான்கும்
    உடையானாம் வேந்தர்க் கொளி.

(ப-உ) கொடை - (வேண்டுவோர்க்கு வேண்டியவற்றைக்)
கொடுத்தலும்; அளி - (யாவரிடத்தும்) முகமலர்ந்து இன்சொற் சொல்லுத லும்; செங்கோல் - நீதி ஆட்சியும்; குடி ஓம்பல் - (தளர்ந்த) குடிகளைக் காத்தலும் (ஆகிய); நான்கும் - இந்நான்கு செயல்களையும்; உடையான் - உடையவன்; வேந்தர்க்கு ஒளி ஆம் - அரசர்க்கு விளக்காம்.

(க-உ) கொடையும், அன்பும், நீதி ஆட்சியும், குடிகளைக் காத்தலும் ஆகிய நான்கு செயல்களையும் உடையவன் அரசர்க்கெல்லாம் விளக்குப் போன்றவனாவான். (390)

40. கல்வி
(கல்வி - கற்றற்குரிய நூல்களைக் கற்றல்)

1.  கற்க கசடறக் கற்பவை கற்றபின்
    நிற்க அதற்குத் தக.

(ப-உ) கற்பவை - (ஒருவன்) பயிலவேண்டிய நூல்களை; கசடு அற கற்க - பழுதற (நன்றாகக்) கற்பானாக; கற்றபின் - (அப்படிப்) படித்த பின்பு; அதற்குத் தக நிற்க - அக்கல்விக்குத் தகுதியாக (அவைகளால் சொல்லப் பட்ட வழியில்) நிற்கக் கடவன்.

(க-உ) ஒருவன் படிக்கவேண்டிய நூல்களை நன்றாகக் கற்கக் கடவன்; அவ்வாறு கற்றபின் அக்கல்விக்கு ஏற்ப அவை சொல்லுகிற நெறியில் நிற்கக் கடவன். (391)

2.  எண்ணென்ப ஏனை எழுத்தென்ப இவ்விரண்டும்
    கண்ணென்ப வாழும் உயிர்க்கு.

(ப-உ) எண் என்ப - கணக்கு என்று சொல்லப்படுவனவும்; ஏனை எழுத்து என்ப - மற்றை எழுத்து என்று சொல்லப்படுவனவும் ஆகிய; இவ்விரண்டும் - இக்கல்விகள் இரண்டும்; வாழும் உயிர்க்கு கண் என்ப - வாழ்வதற்குரிய மனிதர்க்குக் கண்ணாகுமென்று சொல்லுவர் (அறிவுடை யோர்).

(க-உ) எண், எழுத்து என்று சொல்லு மிரண்டனையும், அறிவுடை யோர் மக்களுக்குக் கண் என்று சொல்லுவர். (392)

3.  கண்ணுடைய ரென்பவர் கற்றோர் முகத்திரண்டு
    புண்ணுடையர் கல்லா தவர்.

(ப-உ) கற்றோர் கண்ணுடையர் என்பவர் - கற்றவர் கண்களை யுடையவர் என்று உயர்த்திச் சொல்லப்படுவர்; கல்லாதவர் - படியாதவர்; முகத்து இரண்டு புண் உடையர் - முகத்திலே இரண்டு புண்களை யுடையவராவர்.

(க-உ) கண்ணுடையவர்கள் என்று உயர்வாகக் கூறப்படுவார்
கற்றவரே; கல்லாதவர் முகத்திலிரண்டு புண்ணை உடையவர் ஆவர். (393)

4.  உவப்பத் தலைக்கூடி உள்ளப் பிரிதல்
    அனைத்தே புலவர் தொழில்.

(ப-உ) உவப்ப - ( யாவருக்கும்) மகிழ்ச்சி யுண்டாக; தலைக் கூடி - ஓரிடத்தில் கூடி; உள்ள - (இனி இவரை நாம் எவ்வாறு சந்திப்போம் என) நினைக்குமாறு; பிரிதல் - நீங்குதலாகிய; அனைத்து - அத்தன்மைத்து; புலவர் தொழில் - கற்றறிந்தாரது தொழில்.

(க-உ) யாவரும் மகிழுமாறு நண்பர்களோடு கலந்து, இவரை மறுபடியும் நாம் எப்படிச் சந்திப்போம் என்று அவர்கள் நினைக்குமாறு நீங்குதலே கற்றறிந்தாரது தன்மையாகும். (394)

5.  உடையார்முன் இல்லார்போல் ஏக்கற்றுங் கற்றார்
    கடையரே கல்லா தவர்.

(ப-உ) உடையார் - இப்பொழுது கல்வியுடையவரா யிருப்பவர்; முன் - தாம் கல்வியுடையவ ராதற்கு முன்; இல்லார் போல் ஏக்கற்றும் கற்றார் - வறுமைப்பட்டவர் எவ்வாறு பல துன்பங்களுக்குள்ளாவார்களோ அவ்வாறு வருத்தப்பட்டுக் கற்றவரேயாவர்; கல்லாதவர் கடையரே - அவ்வாறு கல்லாதவர் கடைப்பட்டவராவர்.

(உடையார் முன் - செல்வர் முன்னே; இல்லார்போல் - வறியவர் போல; ஏக்கற்றும் - (தம் ஆசிரியர் முன்) தாழ்ந்து நின்றும்; கற்றார் - கற்றவர்கள் (உயர்ந்தவர்களாவர்); கல்லாதவர் - (அந்நிலைக்கு நாணிக்) கற்காதவர்; கடையரே - இழிந்தவரேயாவர். இது பழைய உரை.)

(க-உ) இப்பொழுது கல்வியுடைய வராயிருப்பவர், வறியவர் வாழ்க்கையில் எவ்வளவு வருத்தப்படுவார்களோ அவ்வாறு வருந்திக்கற்ற வரேயாவர்; அவ்வாறு கல்லாதவர் இழிந்தவராவர்.

6.  தொட்டனைத் தூறு மணற்கேணி மாந்தர்க்குக்
    கற்றனைத் தூறு மறிவு.

(ப-உ) மணல் கேணி - மணலிடத்துள்ள ஊற்று; தொட்டு அனைத்து ஊறும் - தோண்டிய அளவிற்கு நீர் ஊறும்; (அது போல) மாந்தர்க்கு அறிவு கற்ற அனைத்து ஊறும் - மனிதருக்கு அறிவு கற்ற அளவிற்குச் சுரக்கும்.
(க-உ) மணலிடத்துள்ள கேணி தோண்டிய அளவுக்கு ஊறும்; அதுபோல மனிதருக்கு அறிவு கற்ற அளவினதாக ஊறும்.

7.  யாதானும் நாடாமல் ஊராமால் என்னொருவன்
    சாந்துணையும் கல்லாத ஆறு.

(ப-உ) யாது ஆனும் - (கற்றவனுக்குத் தன்னாடும் ஊரு மல்லாமல்) யாதானு மொரு நாடும்; நாடு ஆம் - அவன் நாடாம்; யாது ஆனும் - யாதானுமோர் ஊரும்; ஊர் ஆம் - தன் ஊராம்; (அப்படியிருக்க) ஒருவன்; சாம் துணையும் கல்லாத ஆறு என் - ஒருவன் இறக்கும் வரையும் கல்லாதிருப்பது என்ன கருதி? ஆல் இரண்டும் அசை.

(க-உ) கற்றவனுக்குத் தனது நாடும் ஊருமேயன்றி யாதானு மொரு நாடும் நாடாகும்; யாதானுமொரு ஊரும் ஊராகும்; இவ்வாறாயின் ஒருவன்தான் இறக்கும் வரையும் கல்லாதிருப்பது எதற்காக? (397)

8.  ஒருமைக்கண் தான்கற்ற கல்வி ஒருவற் (கு)
    எழுமையும் ஏமாப் புடைத்து.

(ப-உ) ஒருவற்கு - ஒருவனுக்கு; தான் ஒருமைக் கண் - தான் ஒரு பிறப்பில்; கற்ற கல்வி - கற்றுப் பெற்ற அறிவு; எழுமையும் - வரும் பிறப்புக்களிலும்; ஏமாப்பு உடைத்து - (சென்று) பாதுகாத்தலை உடைய தாகும்.

(க-உ) ஒருவனுக்கு அவன் ஒரு பிறப்பிற் கற்ற கல்வி அறிவு வரும் பிறப்பிலுஞ் சென்று உதவும். (398)

9.  தாம்இன் புறுவது உலகின் புறக்கண்டு
    காமுறுவர் கற்றறிந் தார்.

(ப-உ) தாம் இன்புறுவது - தாம் இன்புறுவதற்கு ஏதுவாகிய கல்விக்கு; உலகு இன்புறக் கண்டு - (அதனை அவர் பிறர்க்கு எடுத்துக் கூறிய வழி) உலகத்தவர் இன்பம் அடைதல் கண்டு; கற்றறிந்தார் காமுறுவர் - படித்தவர்கள் (கல்வியைப் போதிப்பதையே) விரும்புவர்.

(க-உ) தமக்கு இன்பம் தருகின்ற கல்வியைத் தம் வாயிலாகப் பிறர் கேட்டு இன்பமடைதலைக் கண்டு கற்றவர் இன்பம் அடைவர். (399)

10. கேடில் விழுச்செல்வம் கல்வி ஒருவற்கு
    மாடல்ல மற்றை யவை.

(ப-உ) ஒருவற்கு - ஒருவனுக்கு; கேடு இல் விழு செல்வம் கல்வி - அழிவில்லாத சிறப்பாகிய செல்வம் படிப்பாகும்; மற்றை அவை - அஃது அல்லாத மணியும் பொன்னும் ஆகிய செல்வம்; மாடு அல்ல - செல்வமல்ல.

(க-உ) ஒருவனுக்கு அழிவில்லாத சிறந்த செல்வமாவது கல்வி; அஃது அல்லாத மணியும் பொன்னும் செல்வமாகமாட்டா. (400)

41. கல்லாமை
(கல்லாமை - படிக்க வேண்டிய நூல்களைப் படிக்காமை)

1.  அரங்கின்றி வட்டாடி அற்றே நிரம்பிய
    நூலின்றிக் கோட்டி கொளல்.

(ப-உ) நிரம்பிய - (தான்) நிரம்புதற்கு ஏதுவாகிய; நூல் இன்றி - நூல்கள் (கற்பதாலுண்டாகும் அறிவு) இல்லாமல்; கோட்டி கொளல் - (ஒருவன்) சபையில் ஒன்றைச் சொல்லுதல்; அரங்கு இன்றி - வகுக்கப்பட்ட இடமின்றி (கோடுகள் இன்றி); வட்டு ஆடி அற்று - சூதாடும் காய்களை உருட்டி ஆடியது போலாகும்.

(க -உ) அறிவு நிரம்புதற்கேதுவாகிய நூல்களைக் கல்லாது ஒருவன் சபையின்கண் பேசுதல் சூதாடு பலகை இல்லாமல் காய்களை உருட்டி ஆடினாற்போல் பயனற்றதாகும். (401)

2.  கல்லாதான் சொற்கா முறுதல் முலையிரண்டும்
    இல்லாதாள் பெண்காமுற் றற்று.

(ப-உ) கல்லாதான் - கல்வியறி வில்லாதவ னொருவன்; சொல் காமுறுதல் - (சபையில்) பேச விரும்புதல்; முலை இரண்டும் இல்லாதாள் - இரண்டு தனங்களுமில்லாத பெண், காமுற்று அற்று பெண்தன்மையை விரும்பினாற் போலும்.

(க-உ) கல்வி அறிவில்லாதவன் சபையில் ஒன்றைப் பேச நினைத்தல் இரண்டு தனங்களுமில்லாத பெண், பெண்தன்மையை விரும்பியது போலாகும். (402)

3.  கல்லா தவரும் நனிநல்லர் கற்றார்முன்
    சொல்லா(து) இருக்கப் பெறின்.

(ப-உ) கற்றார் முன் - கல்வியறிவுடையார் இருக்கும் சபையில்; சொல்லாது இருக்கப்பெறின் - (ஒன்றையும்) உரையாடாது இருக்கக்
கூடுமாயின்; கல்லாதவரும் - படியாதவரும்; நனி நல்லர் - மிக நல்லவராவர்.

(க-உ) படித்தவர் சபைமுன் பேசாது இருந்தால் படியாத வரும் மிக நல்லவராகக் கொள்ளப்படுவர். (403)

4.  கல்லாதான் ஒட்பங் கழியநன் றாயினும்
    கொள்ளார் அறிவுடை யார்.

(ப-உ) கல்லாதவன் - நூல்களைக் கல்லாதவனது; ஒட்பம் - இயற்கை அறிவு; கழிய நன்று ஆயினும் - மிக நன்றாயிருப்பினும்; அறிவுடையார் கொள்ளார் - அறிவுடையோர் (அவன் அறிவை) ஏற்றுக் கொள்ளார்.

(க-உ) நூல்களைக் கல்லாதவனது இயற்கை அறிவு மிக நன்றா யிருப்பினும் அறிவுடையோர் அதனை ஏற்றுக்கொள்ளார்.

5.  கல்லா ஒருவன் தகைமை தலைப்பெய்து
    சொல்லாடச் சோர்வு படும்.

(ப-உ) கல்லா ஒருவன் தகைமை - கல்லாத ஒருவனுடைய பெருமை; தலை பெய்து சொல் ஆட சோர்வுபடும் - (படித்தவன் கிட்டி) உரையாட மறைந்துபோகும்.

(க-உ) கல்லாத ஒருவனுடைய மதிப்புக் கற்றவன் அவனைக் கண்டு உரையாட அழிந்து போகும். (405)

6.  உளரென்னும் மாத்திரைய ரல்லாற் பயவாக்
    களரனையர் கல்லா தவர்.

(ப-உ) கல்லாதவர் - கற்றறியாதவர்; (காணத்தக்கவரா யிருக்கையால்) உளர் என்னும் மாத்திரையரல்லால் - இருக்கின் றார்கள் என்று சிலராலே சொல்லப்படுதல் அல்லால்; (தமக்கும் பிறர்க்கும் பயன்படாமையால்) பயவா களர் அனையர் - விளையாத களர் நிலத்தோடு ஒப்பாவர்.

(க-உ) படிக்காதவர் உலகத்தில் இருக்கிறார் என்று சொல்லும் படி மாத்திரம் இருக்கின்றார்கள். அவர் பிறர்க்கும் தமக்கும் பயன்படாமையால் விளையாத உவர் நிலத்தை ஒப்பர். (406)

7.  நுண்மாண் நுழைபுலம் இல்லான் எழில்நலம்
    மண்மாண் புனைபாவை அற்று.

(ப-உ) நுண் - நுண்ணிதாய்; மாண் - சிறப்படைந்து; நுழை - (பல நூல்களிலும் நுழைந்து) ஆராய்ச்சியையுடைய; புலம் இல்லான் - அறிவு இல்லாதவனுடைய; எழில் - அழகு; மண் மாண் புனை பாவை அற்று - மண்ணினாலே நன்றாகச் செய்து அலங்கரிக்கப்பட்ட பொம்மையின் அழகை ஒக்கும்.

(க -உ) கூரியதாய்ச் சிறப்புற்று பல நூல்களைக்கற்று நுண்ணிதான அறிவு இல்லாதவனின் வளர்ச்சியும் அழகும், அழகு பெற அலங்கரிக்கப் பட்ட மண்பாவைக்கு ஒப்பாகும். (407)

8.  நல்லார்கண் பட்ட வறுமையின் இன்னாதே
    கல்லார்கண் பட்ட திரு.

(ப-உ) கல்லார்கண் பட்ட திரு - கல்வியறிவில்லாதவர் களிடத்தில் உண்டாகிய செல்வம்; நல்லார் கண் - கற்றவரிடத்து; பட்ட வறுமையின் இன்னாதே - உண்டான வறுமையிலும் துன்பஞ் செய்வதேயாகும்.

(க-உ) கற்றாருக்கு நேர்ந்த வறுமையிலும் பார்க்கக் கல்லாதவ னிடத்து உண்டாகிய செல்வம் அவனுக்குத் துன்பத்தைக் கொடுக்கும்.(408)

9.  மேற்பிறந்தார் ஆயினும் கல்லாதார் கீழ்ப்பிறந்தும்
    கற்றார் அனைத்திலர் பாடு.

(ப-உ) கல்லாதார் - கல்வி கல்லாதவர்; மேல் பிறந்தார் ஆயினும் - உயர்ந்த குடியில் பிறந்தாராயினும்; கீழ்ப் பிறந்தும் கற்றார் அனைத்து - கீழ்க் குலத்தில் பிறந்திருந்தும் கற்றவரது பெருமைக்கு ஒப்பான்; பாடு - பெருமையை; இலர் - உடையவராகார்.

(க-உ) உயர்ந்த குலத்திற் பிறந்தா ராயினும் கல்லாதார் தாழ்ந்த குலத்திற் பிறந்த கற்றவரது பெருமை இல்லாதவர்களாவர். (409)

10. விலங்கொடு மக்கள் அனையர் இலங்குநூல்
    கற்றாரோ(டு) ஏனை யவர்.

(ப-உ) இலங்கு நூல் - விளங்கிய நூலை; கற்றாரோடு ஏனையவர் - கற்றவருடன் கல்லாதவர்; விலங்கொடு மக்கள் அனையர் - மிருகங்களோடு மனிதரை ஒப்பிடின் அத்தன்மைராவர் . விளங்குதல் - மேம்படுதல்.

(க-உ) விலங்கோடு நோக்க மக்கள் எவ்வளவு மேன்மை யுடையரோ, அத்துணை தாழ்ந்தவர் நூலைக் கற்றவரோடு நோக்கக் கல்லாதவர்.(410)

42. கேள்வி
(கேள்வி - கேட்டறிய வேண்டியவைகளைக் கற்றறிந்தார் கூறக் கேட்டல்)

1.  செல்வத்துள் செல்வம் செவிச்செல்வம் அச்செல்வம்
    செல்வத்துள் எல்லாம் தலை.

(ப-உ) அச்செல்வம் - (அந்தக்) கேள்விச் செல்வம்; செல்வத் துள் எல்லாம் தலை - எல்லாச் செல்வங்களுள்ளும் தலைமை யுடையது; (ஆதலால்) செல்வத்துள் செல்வம் - (ஒருவனுக்குச்) சிறந்த செல்வமாவது; செவிச் செல்வம் - கேள்வியினால் வருகின்ற செல்வம்.

(க-உ) செல்வங்களுள் சிறப்புடைய செல்வமாவது கேள்விச் செல்வம்; அக்கேள்விச் செல்வம் எல்லாச் செல்வங்களுள்ளும் முதன்மையானது. (411)

2.  செவிக்குஉணவு இல்லாத போழ்து சிறிது
    வயிற்றுக்கும் ஈயப் படும்.

(ப-உ) செவிக்கு உணவு இல்லாத போழ்து - காதுக்கு உணவாகிய கேள்வி இல்லாதபோது; வயிற்றுக்கும் சிறிது ஈயப்படும் - வயிற்றுக்கும் சிறிது உணவு கொடுக்கப்படும்.

(க-உ) காதுகளுக்கு அறிவுரையாகிய கேள்வி இல்லாத விடத்து வயிற்றுக்கும் சிறிது உணவு இடப்படும். (உயிர் நிலை பெறுவதற்கு எப்பொழுதும் உணவு எவ்வளவு இன்றியமையாததோ அப்படியே அறிவு நிலைபெறுவதற்குக் கேள்வி அறிவும் இன்றியமையாதது. (412)

3.  செவியுணவிற் கேள்வி யுடையார் அவியுணவின்
    ஆன்றாரோடு ஒப்பர் நிலத்து.

(ப-உ) செவி உணவின் - செவி உணவாகிய; கேள்வி - கேள்வியை; உடையார் - உடையவர்; நிலத்து - பூமியிலிருக்கினும்; அவி உணவின் அன்றாரோடு ஒப்பர் - அவியாகிய உணவையுடைய தேவரோடு ஒப்பர். அவி - வேள்வியில் தேவர் பொருட்டுத் தீயிலிடும் உணவு.

(க-உ) செவி யுணவாகிய கேள்வியினை யுடையவர் நிலத்தில் வாழ்கின்றவராயினும் தேவரை ஒப்பர். (413)

4.  கற்றில னாயினும் கேட்க வஃதொருவற்கு
    ஒற்கத்தின் ஊற்றாந் துணை.

(ப-உ) கற்றிலன் ஆயினும் கேட்க - நூல்களைக் கற்றறியானாயினும் அவற்றின் பொருள்களைக் கற்றார் சொல்லக் கேட்க; அஃது ஒருவற்கு - அக்கேள்வி ஒருவனுக்கு; ஒற்கத்தின் - தளர்ச்சி வந்தவிடத்து; ஊன்று ஆம் துணை - பற்றுக்கோடாகும் துணை. ஊன்று என்பது ஊற்று என நின்றது.

(க-உ) கேள்வி ஒருவனுக்குத் தளர்ச்சி வந்த காலத்தில் ஊன்றுகோல் போன்ற துணையாதலால் ஒருவன் நூல்களைக் கற்றறியானாயினும் அவற்றின் பொருள்களைக் கற்றறிந்தார் சொல்லக் கேட்பானாக. (414)

5.  இழுக்கல் உடையுழி யூற்றுக்கோல் அற்றே
    யொழுக்கம் உடையார்வாய்ச் சொல்.

(ப-உ) ஒழுக்கம் உடையார் - நல் நடக்கை உடையவரது; வாய்ச்சொல் - வாயிற்பிறக்குஞ் சொல்; இழுக்கல் உடையுழி - வழுக்குத லுடைய சேற்று நிலத்தில்; ஊன்று கோல் அற்றே - ஊன்று கோல் போல உதவும்.

(க-உ) ஒழுக்கமுடையவரின் வாய்ச்சொல் வழுக்கல் நிலத்தில் நடப்பவர்க்கு ஊன்று கோல் உதவுவதுபோலப் பயனுடையதாகும். (415)

6.  எனைத்தானும் நல்லவை கேட்க அனைத்தானும்
    ஆன்ற பெருமை தரும்.

(ப-உ) எனைத்து ஆனும் - சிறிதளவாயினும்; நல்லவை கேட்க - அறிவு தரும் பொருள்களை (அறிவுடையாரிடமிருந்து) கேட்க; அனைத்து ஆனும் - (அக்கேள்வி) சிறிது அளவாயிருப் பினும்; ஆன்ற பெருமை தரும் - நிறைந்த பெருமையைத் தருவதாகும்.

(க-உ) ஒருவன் சிறிது ஆயினும் நல்ல அறிவுரைகளைக் கேட்பா னாக. ஏனெனில் அவ்வளவுக்குத்தானும் அவை நிறைந்த பெருமையைத் தரும். (416)

7.  பிழைத்துணர்ந்தும் பேதைமை சொல்லார் இழைத்துணர்ந்(து)
    ஈண்டிய கேள்வி யவர்.

(ப-உ) இழைத்து உணர்ந்து - (பொருள்களை) நுட்பமாக ஆராய்ந்தறிந்து; ஈண்டிய கேள்வியவர் - நிறைந்த கேள்வியை யுடையவர்; பிழைத்து உணர்ந்தும் - பிழைபட அறிந்தவிடத்தும்; பேதைமை சொல்லார் - அறியாமையைத் தருஞ் சொற்களைச் சொல்லார்.

(க-உ) பொருள்களை நுட்பமாக ஆராய்ந்தறிந்து நிறைந்த கேள்வியை யுடையவர் தவறாக ஒன்றை அறிந்தவிடத்தும் அறிவுக் குறைவான சொற்களைச் சொல்லார். (417)

8.  கேட்பினும் கேளாத் தகையவே கேள்வியால்
    தோட்கப் படாத செவி.

(ப-உ) கேள்வியால் தோட்கப்படாத செவி - (நல்லோர் கூறும்) சொற்களால் துளைக்கப்படாத காதுகள்; கேட்பினும் - (ஓசையைக்) கேட்பனவாயினும்; கேளா தகைய - கேளாத செவிட்டுத் தன்மையுடையன. ஏ - தேற்றத்தின்கண் வந்தது.

(க-உ) அறிவு உரைகளைக் கேட்டலாகிய கேள்வியால் துளைக்கப் படாத காதுகள் கேட்கத் தக்கனவா யிருப்பினும் செவிட்டுத் தன்மையின வாம். (418)

9.  நுணங்கிய கேள்வியர் அல்லார் வணங்கிய
    வாயினர் ஆதல் அரிது.

(ப-உ) நுணங்கிய - நுட்பமாகிய; கேள்வியர் அல்லார் - கேள்வியை உடையவர் அல்லாதார்; வணங்கிய - வணக்கத்தைக் காட்டுகின்ற; வாயினர் ஆதல் - சொல்லையுடையவ ராகுதல்; அரிது - முடியாது.

(க-உ) நுட்பமான கேள்வியைப் பெறாதவர் வணக்கமான சொல்லைப் பேசமுடியாது.

10. செவியிற் சுவையுணரா வாயுணர்வின் மாக்கள்
    அவியினும் வாழினும் என்.

(ப-உ) செவியின் சுவை உணரா - செவியால் அனுபவிக்கும் இன்பத்தை அறியாது; வாய் உணர்வின் மாக்கள் வாயால் நுகரும் இன்பத்தை அறியும் மக்கள்; அவியினும் - இறந்தாலும்; வாழினும் - உயிர் வாழ்ந்தாலும்; என் - என்ன நன்மை உண்டாகும்?

செவியாலறியப்படும் சுவை : நகை, வீரம், கோபம், அச்சம், இழிவு, வியப்பு, சாந்தம், காமம், அருள் என்பன. நாவாலறியப்படும் சுவை; கைப்பு, கார்ப்பு, புளிப்பு, உவர்ப்பு, இனிப்பு என்பன.

(க-உ) செவியினால் நுகரப்படும் சுவையுணர்வை அறியாது வாயினாலுண்ணப்படும் உணவின் சுவையை அறியும் மக்கள் இருந் தென்ன, மடிந்தென்ன? (420)

43. அறிவுடைமை
(அறிவுடைமை - கல்வி கேள்வி அறிவோடு பகுத்தறிவு முடைமை)

1.  அறிவுஅற்றம் காக்கும் கருவி செறுவார்க்கும்
    உள்அழிக்கல் ஆகா அரண்.

(ப-உ) அறிவு அற்றம் காக்கும் கருவி - அறிவு கேடுவராமல் காக்கும் கருவியாகும்; செறுவார்க்கும் - பகைவருக்கும்; அழிக்கல் ஆகா - அழிக்க முடியாத; உள் அரண் - உள் கோட்டையுமாகும்.

(க-உ) ஒருவனுக்குக் கெடுதிவராமல் காக்கும் ஆயுதமே அறிவு; அது பகைவரால் அழிக்கமுடியாத உள் கோட்டையுமாகும். (421)

2.  சென்ற இடத்தாற் செலவிடா தீதொரீஇ
    நன்றின்பால் உய்ப்ப(து) அறிவு.

(ப-உ) சென்ற இடத்தால் - (மனதை) அது போன கருமத்தில்; செலவிடாது - போகவிடாமல்; (அக்கருமத்தின் நன்மை தீமைகளை ஆராய்ந்து) தீது ஒரீஇ - தீயதிலிருந்து நீக்கி; நன்றின் பால் உய்ப்பது அறிவு - நல்லதினிடத்தே போகவிடுவது அறிவாகும்.

(க-உ) மனத்தை அது சென்ற வழியே செல்லவிடாது கருமத்தின் நன்மை தீமைகளை ஆராய்ந்து தீமையினின்றம் நீக்கி நல்லதின்கண் செலுத்துவது அறிவு. (422)

3.  எப்பொருள் யார்யார்வாய்க் கேட்பினும் அப்பொருள்
    மெய்ப்பொருள் காண்பது அறிவு.

(ப-உ) எப்பொருள் - யாதொரு பொருளை; யார் யார் வாய் கேட்பினும் - யாவர் யாவர் சொல்லக் கேட்பினும்; அப்பொருள் - அப்பொருளின்; மெய் பொருள் - மெய்யான பொருளை; காண்பது - (ஆராய்ந்து, பொய்யை நிக்கி உண்மையைக்) காண்பது; அறிவு அறிவாகும்.

(க-உ) எவருடைய மொழிகளிலிருந்தும் பொய்யை நீக்கி உண்மையைப் பிரித்து எடுத்துக்கொள்வது அறிவு ஆகும். (423)

4.  எண்பொருள வாகச் செலச்சொல்லித் தான்பிறர்வாய்
    நுண்பொருள் காண்ப தறிவு.

(ப-உ) எண் பொருள ஆக - (கேட்பவர்க்கு) எளிதில் விளங்கும் பொருளுடையதாக; செல சொல்லி - அவர் மனங் கொள்ளும்படி சொல்லி; பிறர் வாய் - மற்றவர் வாயினின்றும் பிறக்கும் (சொற்களின்); நுண்பொருள் காண்பது அறிவு - (மறைந்திருக்கும்) நுட்பமான பொருளைக் காண்பது அறிவாகும்.

(க-உ) கேட்பவர் மனதில் பொருள் புலப்படும்படி பேசி மற்றவர் சொல்லும் சொற்களில் மறைந்திருக்கும் நுண் பொருளைக் காண்பது அறிவாகும். (424)

5.  உலகம் தழீஇய தொட்ப மலர்தலும்
    கூம்பலும் இல்ல(து) அறிவு.

(ப-உ) உலகம் தழீஇயது ஒட்பம் - (ஒருவனுக்கு) உயர்ந்தோரை நட்பாக்குவது அறிவுடைமையாகும்; மலர்தலும் - மகிழ்தலும்; கூம்பலும் (பின்னே) குவிதலும்; இல்லது அறிவு - இல்லாதது அறிவாம்.

(க-உ) பெரியோரின் நட்பைப் பெறுதல் சிறந்த அறிவாகும்; அவர்கள் நட்பு முன் மகிழ்தலும் பின் கோபித்தலும் இல்லாது ஒரு நிலையாக விருக்கும். (425)

6.  எவ்வ(து) உறைவ(து) உலகம் உலகத்தோ(டு)
    அவ்வ (து) உறைவ (து) அறிவு.

(ப-உ) உலகம் எவ்வது உறைவது - உலகம் எவ்வாறு ஒழுகு
கின்றதோ; உலகத்தோடு - அவ்வுலகத்தோடு (சேர்ந்து); (தானும்) அவ்வது - அவ்வாறு; உறைவது - நடப்பது; அறிவு - அறிவாகும்.

(க-உ) உலகம் எவ்வாறு ஒழுகுகின்றதோ அவ்வுலகத்தோடு சேர்ந்து தானும் அவ்வாறு நடப்பதே அறிவு.
“உலகத்தோடு ஒட்ட ஒழுகல் பலகற்றுங் கல்லா ரறிவிலாதார்” என்னும் குறளையும் ஒப்பு நோக்குக. (426)

7.  அறிவுடையார் ஆவ (து) அறிவார் அறிவிலார்
    அஃதறி கல்லா தவர்.

(ப-உ) ஆவது - மேல் வருவதை; அறிவார் - (முன்னே) அறிய
வல்லவர்; அறிவுடையார் - அறிவை யுடையவராவர்; அஃது - வர இருப்பதை ; அறிகல்லாதவர் - (முன்னே) அறியமாட்டாதவர்; அறிவிலார் - அறிவில்லாதவராவர்.

(க-உ) அறிவுடையவர் பின் வரக்கூடியதை முன்னறியவல்லார்; அதனை முன்னறிய மாட்டாதவர் அறிவிலாதவராவர். (427)

8.  அஞ்சுவது அஞ்சாமை பேதைமை அஞ்சுவது
    அஞ்சல் அறிவார் தொழில்.

(ப-உ) அஞ்சுவது அஞ்சாமை - பயப்படவேண்டிய பாவம் பழிகளுக்குப் பயப்படாமை; பேதைமை - அறிவின்மையாகும்; அஞ்சுவது அஞ்சுதல் - பயப்பட வேண்டியவைகளுக்குப் பயப் படுதல்; அறிவார் தொழில் அறிவுடையார் செயலாகும்.

(க-உ) பயப்படவேண்டிய பாவம் பழிகளுக்குப் பயப்படாமல் இருப்பது அறிவில்லாமை; பயப்படவேண்டியவைகளுக்குப் பயப்படுதல் அறிவுடையோரின் செய்கையாகும். (428)

9.  எதிரதாக் காக்கும் அறிவினார்க் கில்லை
    அதிர வருவதோர் நோய்.

(ப-உ) எதிரது ஆக - (பின்வருவதை) முன்னதாக அறிந்து; காக்கும் அறிவினார்க்கு - காக்கவல்ல அறிவுடையார்க்கு; அதிர வருவது ஓர் நோய் இல்லை - (அவர்) நடுங்கும்படி வருவதாகிய ஒரு துன்பமும் இல்லை.

(க-உ) வரக்கூடியவைகளை முன்னதாக அறிந்து காக்க வல்ல அறிவினை உடையார்க்கு அவர் நடுங்கும்படி வரும் துன்பம் ஏதும்
இல்லை. (429)

10. அறிவுடையார் எல்லாம் உடையர் அறிவிலார்
    என்னுடைய ரேனும் இலர்.

(ப-உ) அறிவு உடையார் - அறிவை யுடையவர்; எல்லாம் உடையர் - (யாதொன்றும் இலராயினும்) எல்லாம் உடையர்; அறிவிலார் - அறிவில்லாதவர்; என் உடையர் ஏனும் - எல்லாப் பொருள்களையும் உடையராயினும்; இலர் - (ஒரு பொருளும்) இல்லாதவராவர்.

(க-உ) அறிவுள்ளவர்கள் செல்வ மில்லாவிட்டாலும் எல்லாச் செல்வங்களும் உடையராவர்; அறிவில்லாதவர் வேறு என்ன இருந்த போதிலும் ஒன்றும் இல்லாதவராவர். (430)

44. குற்றம் கடிதல்
(குற்றம் கடிதல் - காமம், கோபம், ஆசை, மானம், உவகை, மதம் எனப்பட்ட ஆறுவகைக் குற்றங்களை நீக்குதல்)

1.  செருக்கும் சினமும் சிறுமையும் இல்லார்
    பெருக்கம் பெருமித நீர்த்து.

(ப-உ) செருக்கும் - அகந்தையும்; சினமும் - கோபமும்; சிறுமையும் - காமமுமாகிய (குற்றங்கள்); இல்லார் - இல்லாத அரசரது; பெருக்கம் - செல்வமானது; பெருமித நீர்த்து - மேம்பாட்டுக் குணத்தை யுடையதாகும்.

(க-உ) செல்வக்களிப்பு, கோபம், காமம் என்னும் குற்றங்கள் இல்லாத அரசனுடைய செல்வம் சிறப்புடையது. (431)

2.  இவறலும் மாண்பிறந்த மானமும் மாணா
    உவகையும் ஏதம் இறைக்கு.

(ப-உ) இவறலும் - செலவு செய்ய வேண்டிய வகைக்குச் செலவு செய்யாமையும்; மாண்பு இறந்த மானமும் - நன்மையில் நீங்கிய மானமும்; மாணா உவகையும் - அளவிறந்த மகிழ்ச்சியையும் - இறைக்கு - அரசனுக்கு; ஏதம் - குற்றமாகும்.
மானம் - தற்பெருமை.

(க-உ) உலோப குணமும் தற்பெருமையும் அளவிறந்த மகிழ்ச்சியும் அரசனுக்குக் குற்றமாகும். (432)

3.  தினைத்துணையாம் குற்றம் வரினும் பனைத்துணையாக்
    கொள்வர் பழிநாணு வார்.

(ப-உ) பழி நாணுவார் - பழிக்கு அஞ்சுவோர் - தினை துணை ஆம் குற்றம் - தினையளவாகிய சிறிய குற்றமானது; வரினும் - (தம்மிடத்து) வந்ததாயினும்; பனைத்துணை ஆக கொள்வர் - அதைப் பனையளவு பெரிதாக எண்ணுவர்.

(க-உ) பழிக்கு அஞ்சுபவர் தம்மிடம் மிகச்சிறிய குற்றம் ஏற்படினும் அதை மிகப் பெரிதாகக் கருதுவர். (433)

4.  குற்றமே காக்க பொருளாக குற்றமே
    அற்றந் தரூஉம் பகை.

(ப-உ) அற்றம் - முடிவை; தரும் பகை - தனக்குத் தரும் பகை; குற்றமே - குற்றமே யாகும்; (ஆதலால்) குற்றமே - அக்குற்றம் (தன்னிடத்தில் வராமல்); பொருள் ஆக காக்க - பயனாகக் கொண்டு காக்கவேண்டும்.

(க-உ) தனக்கு முடிவை யுண்டாக்கும் பகை குற்றமே யாதலின் அக்குற்றம் தன்னிடம் வராமல் கருத்தில் கொண்டு காக்க வேண்டும். (434)

5.  வருமுன்னர்க் காவாதான் வாழ்க்கை எரிமுன்னர்
    வைத்தூறு போலக் கெடும்.

(ப-உ) வரும் முன்னர் - (குறறம்) வருமுன்னேரே; காவாதான் வாழ்க்கை - (அதனை வராமல்) காவாத அரசனது வாழ்வானது; (அது வந்தால்) எரி முன்னர் வை தூறு போல - நெருப்பின் முன்னர் நின்ற வைக்கோலின் கூட்டம் போல; கெடும் - அழிந்துபோம்.

(க-உ) குற்றம் வருவதற்கு முன்னே அதனைக் காவாத அரசனின் வாழ்க்கை, குற்றம்வரின் நெருப்புக்குமுன் நின்ற வைக்கோற் குவியல் போல அழிந்துவிடும். (435)

6.  தன்குற்றம் நீக்கிப் பிறர்குற்றம் காண்கிற்பின்
    என்குற்றம் ஆகும் இறைக்கு.

(ப-உ) தன் குற்றம் - தனது குற்றத்தை; நீக்கி - (முன் கண்டு) போக்கி; பிறர்குற்றம் - (பின்பு) பிறர்குற்றத்தை; காண்கிற்பின் - ஆராயவல்லவ னாயின்; இறைக்கு ஆகும் குற்றம் என் - அரசனுக்கு நேரக்கூடிய குற்றம் யாது?

(க-உ) முன்னர் தன் குற்றத்தைப் போக்கிப் பின்னர் பிறர் குற்றங் காணவல்ல அரசனுக்கு வரக்கூடிய குற்றம் யாது?
(தன் குற்றத்தையே யன்றிப் பிறர் குற்றத்தையும் அரசன் நீக்க வேண்டும் என்பது.) (436)

7.  செயற்பால செய்யாது இவறியான் செல்வம்
    உயற்பால (து) அன்றிக் கெடும்.

(ப-உ) செயற்பால - (பொருளால் தனக்குச்) செய்து கொள்ள வேண்டிய வசதிகளை; செய்யாது - செய்து கொள்ளாமல்; இவறியான் - உலோபஞ் செய்தவனுடைய; செல்வம் - பொருள்; உயல் பாலது அன்றி - பின்பு எஞ்சியிருக்கும் தன்மையின்றி; கெடும் - (வீணே) கெட்டுவிடும்.

(க-உ) பொருளால் தனக்கு வேண்டிய வசதிகளைச் செய்து கொள்ளாது அதன் மீது பற்றுவைத்துச் செலவிடாதவனது செல்வம் பின் எஞ்சாது பயனில்லாமல் கெட்டுவிடும். (437)

8.  பற்றுள்ளம் என்னும் இவறன்மை எற்றுள்ளும்
    எண்ணப் படுவதொன்(று) அன்று.

(ப-உ) பற்றுள்ளம் என்னும் - (பொருளை விடத்தக்க விடத்தில் விடாத) ஆசை என்னும்; இவறன்மை - உலோபத் தன்மை; எற்று உள்ளும் - (குற்றமான தன்மைகள்) எல்லாவற்றுள்ளும் வைத்து; எண்ணப்படுவது ஒன்று அன்று - எண்ணப்படத்தக்க ஒன்று இல்லை. (அவைகளிலும் மேலானது.)

(க-உ) பொருளைக் கைவிடாமையாகிய உலோபத்தன்மை மற்றைய தீமைகளோடுவைத்து எண்ணப்படுவதன்று. அது பொதுவான தீமைகளைக் காட்டிலும் கொடியது. (438)

9.  வியவற்க எஞ்ஞான்றும் தன்னை நயவற்க
    நன்றி பயவா வினை.

(ப-உ) எஞ்ஞான்றும் - (தான்) மிக உயர்வு அடைந்த காலத்தும்; தன்னை வியவற்க - (செருக்கினால்) தன்னை மெச்சா தொழிக; நன்றி பயவா வினை - தனக்கு நன்மையைத் தராத செயல்களை; நயவற்க - விரும்பா தொழிக.

(க-உ) தான் மிக உயர்வடைந்த காலத்தும் தன்னை மெச்சாதிருத்தல் வேண்டும்; நன்மை தராத செயலை விரும்பா திருத்தல் வேண்டும். (439)

10. காதல காதல் அறியாமை உய்க்கிற்பின்
    ஏதில ஏதிலார் நூல்.

(ப-உ) காதல் - (தான்) விரும்பிய பொருள்களிடத்து; காதல் - (தனது) விருப்பத்தை; அறியாமை - (பிறர்) அறியாதபடி; உய்க்கிற்பின் - நுகர வல்லவனாயின்; ஏதிலார் - பகைவர்; நூல் - (தன்னை வஞ்சித்தற்கு என்னும்) எண்ணம்; ஏதில - பழுதாகும்.

(க-உ) தான் விரும்பிய பொருள்களிடத்துத் தனக்குள்ள விருப்பத்தைப் பிறர் அறியாமல் நுகர்வானாயின் அவை வாயிலாக அவனை வஞ்சிக்க எண்ணும் பகைவரது சூழ்ச்சி பயன் அடையா. (440)

45. பெரியாரைத் துணைக்கேட்டல்
(பெரியாரைத் துணைக்கோடல் - தீய வழிகளிலிருந்து
விலக்கி நல் வழியில் செலுத்தும் பேரறிவுடையாரை
அரசன் தனக்குத் துணையாகக் கொள்ளுதல்)

1.  அறனறிந்து மூத்த அறிவுடையார் கேண்மை
    திறனறிந்து தேர்ந்து கொளல்.
    (ப-உ) அறன் அறிந்து - அறத்தின் இயல்பை அறிந்து; மூத்த - (தன்னைப் பார்க்கிலும்) சிறந்த; அறிவுடையார் - அறிவுடையவரது; கேண்மை - உறவை; தேர்ந்து - அறிந்து; திறன் அறிந்து கொளல் - (கொள்ளும்) வகை அறிந்து; கொளல் - கொள்ளுதல் வேண்டும்.

(க-உ) ஒழுக்கமுறைகளை அறிந்த சிறந்த அறிவுடைய வரைத் தமக்குத் துணையாகக் கொள்ளல் வேண்டும்; அவர் தம்மை விட்டு நீங்காதபடி அவர் விரும்புவன செய்தல் வேண்டும். (441)

2.  உற்றநோய் நீக்கி உறாஅமை முற்காக்கும்
    பெற்றியார்ப் பேணிக் கொளல்.

(ப-உ) உற்ற - (தெய்வத்தாலாவது மனிதராலாவது தனக்கு) வந்த; நோய் நீக்கி - துன்பங்களை (நீக்கும் விதம் அறிந்து) நீக்கி; உறாமை - (பின்பு அவை) வராதபடி; முன்காக்கும் பெற்றியார் - முன் அறிந்து காக்கவல்ல தன்மையுடையவரை; பேணி கொளல் - (அரசன்) அவர் மகிழத் தக்கவை களைச் செய்து துணையாகக் கொள்ளுதல் வேண்டும்.

(க-உ) தனக்கு வந்த துன்பங்களை நீக்கும் வழியறிந்கு நீக்கிப் பின்பு அவ்வகைத் துன்பங்கள் வராதபடி முன்னறிந்து காக்கவல்ல தன்மையுடை யாரை அவர் விரும்புவன செய்து அரசன் அவரைத் துணைக்கொள்ளுதல் வேண்டும். (442)

3.  அரியவற்றுள் எல்லாம் அரிதே பெரியாரைப்
    பேணித் தமராக் கொளல்.

(ப-உ) பெரியாரை - (அறிவினாற்) பெரியாரை; பேணி - விரும்பி; தமரா கொளல் - தமக்குச் சுற்றமாகக் கொள்ளுதல்; அரியவற்றுள் எல்லாம் அரிது - (செய்தற்கரியன) எல்லாவற்றினும் அரிது .

(க-உ) பெரியார் விரும்பியபடி நடந்து அவர்களைச் சிறந்தவர்க ளாகக் கொள்ளுதல் பெறற்கரிய பலனாகும். (443)

4.  தம்மிற் பெரியார் தமரா ஒழுகுதல்
    வன்மையுள் எல்லாந் தலை .

(ப-உ) தம்மின் பெரியார் - (அறிவு முதலிய வற்றால்) தம்மில் மேம்பட்டவர்; தமர் ஆ - சிறந்த துணைவராகும்படி; ஒழுகுதல் - தாம் (அவர் சொற்hபடி) நடத்தல்; வன்மையுள் எல்லாம் தலை - வலியானவை எல்லாவற்றினும் வலுவுடையது.

(க -உ) தம்மிலும் பார்க்க மேலானவர்களைத் தமக்குச் சிறந்தவராகக் கொண்டு அவர் கூறியபடி நடத்தல் வலுவுடையது. (444)

5.  சூழ்வார்கண் ஆக வொழுகலால் மன்னவன்
    சூழ்வாரைச் சூழ்ந்து கொளல்.

(ப-உ) சூழ்வார் - மந்திரிகளை; கண் ஆக - கண்ணாகக் கொண்டு; ஒழுகலால் - (ஆட்சி) நடத்தலால்; மன்னவன் - அரசன்; சூழ்வாரை - மந்திரிமாரை; சூழ்ந்து - ஆராய்ந்து; கொளல் - (தனக்குத் துணையாகக்) கொள்ளக் கடவன்.

(க-உ) அரசன் மந்திரிமாரைக் கண்ணாகக் கொண்டு ஆட்சி நடத்தலால் அவன் கண்போன்ற அமைச்சரை ஆராய்ந்து தனக்குத் துணையாகக் கொள்ளுதல் வேண்டும். (445)

6.  தக்கா ரினத்தனாய்த் தானொழுக வல்லானைச்
    செற்றார் செயக்கிடந்த(து) இல்.

(ப -உ) தக்கார் இனத்தன் ஆய் - பெரியோரின் கூட்டத்தை உடையன் ஆகி; தான் ஒழுக வல்லானை - தானும் (அறிவோடு) நடக்க வல்லவனை; செற்றார் செயக்கிடந்தது இல் - பகைவர் செய்யக்கூடிய ஒரு துன்பமும் இல்லை.

(க-உ) பெரியோர் கூட்டத்தை யுடையனாய்த் தானும் அறிவோடு நடக்கக்கூடிய அரசனுக்குப் பகைவரால் துன்பம் விளைக்க முடியாது.

7.  இடிக்குந் துணையாரை ஆள்வாரை யாரே
    கெடுக்கும் தகைமை யவர்.

(ப-உ) இடிக்கும் - கோபித்துப் புத்தி சொல்லும்; துணையாரை - துiயாகும் தன்மையுடையவரை; ஆள்வாரை - (இவ்ர நமக்குச் சிறந்தவர் என்று கொண்டு) ஆளும் அரசரை; கெடுக்கும் தகைமையவர் யார் - கெடுக்கும் தகைமையவர் யார் - கெடுக்கும் தகுதியுடைய பகைவர் (உலகத்தில்) யார் உளர்?

(க-உ) தீயன கண்டால் இடித்துச் சொல்வாரைச் சிறந்த துணைவ ராகக் கொண்டு ஆளும் அரசரைக் கெடுக்கும் தகுதியுடைய பகைவர் உலகத்தில் யார் உளர்? (447)

8.  இடிப்பாரை இல்லாத ஏமரா மன்னன்
    கெடுப்பார் இலானும் கெடும்.

(ப-உ) இடிப்பாரை - கண்டித்துக் கூறுவாரை; இல்லத - (தனக்குத்) துணையாகக் கொள்ளாமையால்; ஏமரா - தன்னைக் காவல் செய்வார் இல்லாத; மன்னன் - அரசன்; கெடுப்பார் இல் ஆனும் - (பகையாய்க்) கெடுப்பார் இல்லையாயினும்; கெடும் - (தானே) கெடுவான். தானே கெடுத லென்பது பாகனில்லாத யானைபோல் வழிதப்பிச் சென்று கெடுதல்.

(க-உ) கண்டித்துக் கூறும் சான்றோரைத் துணையாகக் கொள்ளாத அரசன் தன்னைக் கெடுக்கும் பகைவர் இல்லையாயினும் கெடுவான். (448)

9.  முதலிலார்க் கூதியம் இல்லை மதலையாஞ்
    சார்பிலார்க் கில்லை நிலை.

(ப -உ) முதல் இலார்க்கு - முதலாகிய பொருளில்லாத வணிகர்க்கு; ஊதியம் - (அதனால் வரும்) ஆதாயம்; இல்லை - இலது; (அதுபோல) மதலை ஆம் - (தம்மைத்) தாங்குவதாகிய; சார்பு இல்லார்க்கு - துணை இல்லாத அரசர்க்கு; நிலை இல்லை - அதனால் வரும் நிலை இல்லை யாகும்.

(க-உ) முதல்வைக்கப் பொருளில்லாத வணிகர்க்கு அதனால் வரும் இலாபம் இல்லையாகும்; அதைப்போலத் தம்மைத் தாங்கும் துணை யில்லாத அரசர்க்கு அதனால் வரும் நன்மை இல்லையாகும். (449)

10. பல்லார் பகைகொளலின் பத்தடுத்த தீமைத்தே
    நல்லார் தொடர்கை விடல்.

(ப-உ) நல்லார் தொடர்கை விடல் - பெரியவருடைய நட்பை விட்டிருத்தல்; பல்லார் பகை கொளலின் - பலரோடு பகை கொள் ளுதலைப் பார்க்கினும்; பத்தடுத்த தீமைத்தே - பத்துப்பங்கு தீமை யுடைய தேயாகும்.

(க-உ) பெரியார் நட்பை விட்டிருத்தல் பலரோடு பகை கொள் ளுதலைப் பார்க்கினும் பத்துமடங்கு தீமையுடையதாகும்.

46. சிற்றினஞ் சேராமை
(சிற்றினஞ் சேராமை - அறிவு, குணம் முதலியவற்றால்
சிறியராகிய கூட்டத்தாரைச் சேராமை)

1.  சிற்றினம் அஞ்சும் பெருமை சிறுமைதான்
    சுற்றமாச் சூழ்ந்து விடும்.

(ப-உ) பெருமை - பெரியோர்; சிறு இனம் அஞ்சும் -சிற்றினத்தைக் கண்டு பயப்படுவர்; சிறுமைதான் - சிறியவர்; சுற்றம் ஆக - (சிற்றினத்தவரை) உறவாக; சூழ்ந்துவிடும் - எண்ணித் தழுவிக்கொள்வர்.

(க-உ) பெரியோர் சிற்றினத்தைக் கண்டு அஞ்சுவர்; சிறியோர் சிற்றினத்தைச் சேர்ந்தபொழுதே அதனைத் தமக்கு உறவாக எண்ணிச் சேர்ந்து கொள்வர். (451)

2.  நிலத்தியல்பால் நீர்திரிந்து அற்றாகும் மாந்தர்க்கு
    இனத்தியல்ப தாகும் அறிவு.

(ப-உ) நீர் - நீரானது; நிலத்து இயல்பான் - (தான் சேர்ந்த) நிலத்தினது தன்மையினாலே; திரிந்து அற்று ஆகும் - (தனது) தன்மை மாறுபட்டு அந்நிலத்தினது தன்மையதாகும்; (அதுபோல) மாந்தர்க்கு - மனிதருக்கு; அறிவு - அறிவானது; இனத்து இயல்பு (திரிந்து) அது ஆகும் - (தாம் சேர்ந்த) கூட்டத்தின் குணத்தினாலே (தனது தன்மை மாறுபட்டு) அக்கூட்டத்தின் தன்மையதாகும்.

(க-உ) தான் சேர்ந்த நிலத்தின் தன்மையினாலே நீரானது தன் தன்மை மாறுபட்டு அந்நிலத்தின் தன்மை யுடையதாகும்; அதுபோல, மனிதரும் தாம் சேர்ந்த இனத்தினது தன்மையினாலே அறிவும் தன்மையும் மாறுபட்டு அவ்வினத்தின் தன்மையை அடைவர். (452)

3.  மனத்தானாம் மாந்தர்க் குணர்ச்சி யினத்தானாம்
    இன்னான் எனப்படும் சொல்.

(ப-உ) மாந்தர்க்கு - மனிதர்க்கு; உணர்ச்சி - பொது அறிவானது; மனத்தான் - (தம்) மனம் காரணமாக; ஆம் - உண்டாகும்; இன்னான் எனப்படும் சொல் - (இவன்) இன்ன தன்மையன் என்று (உலகத்தாராலே) சொல்லப்படும் சொல்லானது; இனத்தான் ஆம் - இனம் காரணமாக உண்டாகும்.

(க-உ) மனிதருக்குப் பொதுவான அறிவு அவர் மனங் காரணமாக உண்டாகும்; இவன் இத்தன்மையனென்று உலகத்தாரால் சொல்லப்படுஞ் சொல் இவனைச் சேர்ந்தவரின் காரணமாக உண்டாகும். (453)

4.  மனத்து ளதுபோலக் காட்டி ஒருவற்(கு)
    இனத்துள(து) ஆகும் அறிவு.

(ப-உ) அறிவு - இயற்கை அறிவானது; ஒருவற்கு - ஒருவனுக்கு; மனத்து உளதுபோல காட்டி - மனத்தில் இருப்பது போலக்காட்டி; இனத்து உளது ஆகும் - (அவன்) சேர்ந்த இனத்தினால் உண்டாவதே.

(க-உ) ஒருவனுடைய இயற்கை அறிவு மனத்திலுள்ளது போற் காட்டும்; ஆனால் அது உண்மையில் அவன் சேர்ந்த இனத்தினால் உண்டாவதே. (454)

5.  மனந்தூய்மை செய்வினை தூய்மை இரண்டும்
    இனந்தூய்மை தூவா வரும்.

(ப-உ) மனந்தூய்மை - மனம் சுத்தமாயிருக்கும் தன்மையும்; செய்வினை தூய்மை - செய்யும் கருமம் தூய்மையாய் இருக்குந் தன்மையும்; இரண்டும் - ஆகிய இரண்டும் : இனந் தூய்மை தூவா வரும் - சேர்ந்திருப் போரின் தூய்மை சார்பாக வரும்.

(க-உ) மனச்சுத்தமும் செய்கைகளின் சுத்தமும் நண்பரின் சேர்க்கை யினால் உண்டாகும். (455)

6.  மனந்தூயார்க் கெச்சநன்று ஆகும் இனத்தூயார்க்
    கில்லைநன் றாகா வினை.

(ப-உ) மனம் தூயார்க்கு - மனம் சுத்தமுடையவர்க்கு; எச்சம் நன்று ஆகும் - மக்கட்பேறு நலமுடையதாகும்; இனம் தூயார்க்கு - இனம் சுத்த முடையவருக்கு; நன்று ஆகா வினை இல்லை - நன்றாகாத செயல் (யாதும்) இல்லை.

(க -உ) மனம் சுத்தமுடையவருக்கு மக்கட்பேறு நன்றாகும் இனம் சுத்தமுடையவருக்கு நன்றாகச் செயல் இல்லை (456)

7.  மனநலம் மன்னுயிர்க் காக்கம் இனநலம்
    எல்லாப் புகழுந் தரும்.

(ப-உ) மன் உயிர்க்கு - நிலைபெற்ற உயிர்களுக்கு; மனநலம் -மனத்தினது நன்மையானது; ஆக்கம் - செல்வத்தைத் தரும்; இன நலம் - இனத்தினது நன்மையானது; எல்லாப் புகழுந் தரும் - (அதனோடு) எல்லாப் புகழையும் தரும்.

(க-உ) உயிர்களுக்கு மனச்சுத்தம் செல்வத்தைக் கொடுக்கும்; தான் பழகுகின்ற நல்லவர்களாலுண்டாகும் நன்மைகள் அதனோடு எல்லாப் புகழையும் கொடுக்கும். (457)

8.  மனநலம் நன்குடைய ராயினுஞ் சான்றோர்க்(கு)
    இனநலம் ஏமாப் புடைத்து.

(ப-உ) மன நலம் - மன நன்மையை; நன்கு - (முன்னை) நல்வினையினாலே : உடையர் ஆயினும் - (தாமே) உடையராயிருந்தாலும்; சான்றோர்க்கு - (அந்நன்மை) நிறைந்தோர்க்கு; இன நலம் ஏமாப்பு உடைத்து - இன நன்மையானது (அதற்கு) வலிமையாதலை உடையது.

(க-உ) நல்வினையால் மன நன்மையைத்தாமே உடையராயினும், அந்நிறை குணமுடையவர்க்குப் பழகுவோரது நலம் வலிமையைக்
கொடுக்கும். (458)

9.  மனநலத்தின் ஆகும் மறுமைமற் றஃதும்
    இனநலத்தின் ஏமாப் புடைத்து.

(ப-உ) மனநலத்தின் - மன நன்மையால்; மறுமை ஆகும் - மறுமை இன்பம் உண்டாகும்; மற்று அஃதும் - அதற்கு அச்சிறப்புத்தானும்; இன நலத்தின் ஏமாப்பு உடைத்து - இன நன்மையால் வலிமை பெறுதலை உடையது.

(க-உ) மனம் சுத்தமாயிருத்தலால் மறுமை இன்பம் உண்டாகும்; மனம் சுத்தமாயிருத்தல் தான் பழகுகின்றவர்களின் நற்குணங்களால் உண்டாகும்.

10. நல்லினத்தின் ஊங்குந் துணையில்லை தீயினத்தின்
    அல்லற் படுத்தூஉ மில்.

(ப-உ) நல் இனத்தின் ஊங்கு துணையும் இல்லை - (ஒருவனுக்கு) நற்சேர்க்கையிலும் மேலான துணையும் இல்லை; தீ இனத்தின் (ஊங்கு) - தீய இனத்தைக் காட்டிலும் மேலான; அல்லல்படுப்பதும் இல் - துன்பத்தை விளைப்பதும் (பகையும்) இல்லை.

(க-உ) ஒருவனுக்கு நற் சேர்க்கையிலும் மேலான துணையும் இல்லை; கெட்ட உறவைக் காட்டிலும் மேலான பகையும் இல்லை. (460)

47. தெரிந்து செயல்வகை
(தெரிந்து செயல் வகை - ஆராய்ந்து செய்யும் திறமை)

1.  அழிவதூஉம் ஆவதூஉம் ஆகி வழிபயக்கும்
    ஊதியமுஞ் சூழ்ந்து செயல்.

(ப-உ) அழிவதூஉம் - (காரியத்தைச் செய்யுமிடத்து அதனால்) அழிவதையும்; ஆவதூஉம் - ஆகக்கூடியதையும்; ஆகி வழி பயக்கும் - ஆகிநின்று பின்பு தருகின்ற; ஊதியமும் - ஆதாயத்தையும்; சூழ்ந்து செயல் - ஆராய்ந்து செய்தல் வேண்டும்.

(க-உ) ஒரு கருமத்தைச் செய்யும்போது அதனால் அழிவதையும், ஆவதையும் ஆராய்ந்து பின்வரும் ஊதியத்தையும் சீர்தூக்கி ஏற்றதாயின் அதைச்செய்தல் வேண்டும். (461)

2.  தெரிந்த இனத்தொடு தேர்ந்தெண்ணிச் செய்வார்க்(கு)
    அரும்பொருள் யாதொன்றும் இல்.

(ப-உ) தெரிந்த இனத்தொடு - தான் தக்கவர்களென்று கொண்ட கூட்டத்தாரோடு; தேர்ந்து - (செய்யும் கருமத்தை) ஆராய்ந்து; எண்ணி - பின்பு (தானும் தனித்து) ஆலோசித்து; செய்வார்க்கு - செய்து முடிக்கவல்ல அரசருக்கு; அரும்பொருள் யாது ஒன்றும் இல - பெறமுடியாத பொருள் யாதொன்றும் இல்லை.

(க-உ) தாம் தக்கார் எனத் தெரிந்துகொண்ட கூட்டத்துடனே செய்யவிருக்கும் கருமத்தை ஆராய்ந்து, பின் தானும் தனியே இருந்து எண்ணிச் செய்து முடிக்கவல்ல அரசருக்கு அடையமுடியாத பொருள்
யாதொன்றுமில்லை. (462)

3.  ஆக்கங் கருதி முதலிழக்குஞ் செய்வினை
    ஊக்கார் அறிவுடை யார்.

(ப-உ) ஆக்கம் கருதி - (பின் கிடைக்கக்கூடிய) இலாபத்தை
நினைத்து; முதல் இழக்கும் - முதலையும் இழப்பதற்கு ஏதுவாகிய; செய்வினை - கருமத்தை; அறிவுடையார் ஊக்கார் - அறிவுடையோர் மேற்கொள்ளார்.

(க-உ) பின்வரக்கூடிய இலாபத்தைக் கருதி முதலை இழந்து போகத்தக்க தொழிலை அறிவுடையோர் செய்யத் தொடங்க மாட்டார். (463)

4.  தெளிவில் அதனைத் தொடங்கார் இளிவென்னும்
    ஏதப்பா டஞ்சு பவர்.

(ப-உ) இளிவு என்னும் - (தமக்கு) இழிவு என்று சொல்லப்பட்ட; ஏதப்பாடு அஞ்சுபவர் - குற்றமுண்டாதற்குப் பயப்படுவோர்; தெளிவு இல் அதனை - (நன்மைதரும் என்று) தெளிவாக அறியாத கருமத்தை; தொடங்கார் - செய்யத் தொடங்கார்.

(க-உ) தமக்கு இழிவாகிய குற்றமுண்டாவதை அஞ்சுகின்றவர் நன்மை தரும் என்று தெளிவாக அறியாத கருமத்தைச் செய்யத் தொடங்க மாட்டார். (464)

5.  வகையறச் சூழா(து) எழுதல் பகைவரைப்
    பாத்திப் படுப்பதோர் ஆறு.

(ப-உ) வகை அற சூழாது எழுதல் - (முயற்சியின்) தன்மைகளை முற்றாக ஆராயாது (அதனைச் செய்யத்) தொடங்குதல்; பகைவரை பாத்தி படுப்பது ஓர் ஆறு - பகைவரை நல்ல இடத்திலே நிலைபெறச் செய்வதற்கு ஒரு வழியாகும்.

(க-உ) பகைவரை வெல்லுவதற்குச் செல்கின்றவன் தனக்கும் பகைவருக்கும் உள்ள நிலைமைகளை முற்றிலும் ஆராயாமல் சென்றால் பகைவருக்கு வலிமை உண்டாகும்; இவன் பகைவரை வெல்லமாட்டான். (465)

6.  செய்தக்க வல்ல செயக்கெடுஞ் செய்தக்க
    செய்யாமை யானும் கெடும்.

(ப-உ) செய்தக்க அல்ல - செய்யத் தகாதவற்றை, செயக்கெடும் - செய்தலினாலும் காரியம் கெட்டுவிடும்; செய் தக்க - செய்யத் தக்கனவற்றை; செய்யாமையானும் கெடும் - செய்யாது விடினும் கெட்டுப்போகும்.

(க-உ) செய்யத்தகாதவற்றைச் செய்தால் கேடு உண்டாகும்; செய்யத்தக்கவற்றைச் செய்யாமையாலும் கேடு உண்டாகும். (466)

7.  எண்ணித் துணிக கருமம் துணிந்தபின்
    எண்ணுவ மென்ப திழுக்கு.

(ப-உ) கருமம் - (செய்யத் தக்க) தொழிலை; எண்ணித் துணிக - (முடிக்கும் - உபாயத்தை) ஆலோசித்துத் தொடங்குக; துணிந்த பின் - தொடங்கியபின்; எண்ணுவம் என்பது இழுக்கு-ஆராய்வோம் என்பது குற்றமாகும்.

(க-உ) ஒரு கருமத்தைச் செய்யத் தொடங்குமுன் ஆலோசிக்க வேண்டும். தொடங்கியபின் ஆராய்வோம் என்பது குற்றமாகும். (467)

8.  ஆற்றின் வருந்தா வருத்தம் பலர்நின்று
    போற்றினும் பொத்துப் படும்.

(க-உ) ஆற்றின் - (முடிக்கவல்ல) வழியால்; வருந்தா வருத்தம் - (கருமத்தைக் குறித்து) வருந்தாத முயற்சியானது; பலர் நின்று - (துணைவர்) பலர்கூடி நின்று; போற்றினும் - (குற்றம் வராது) காப்பினும்; பொத்துப் படும் - குற்றப்படும்.

(க-உ) முடிக்கவல்ல வழியை அறிந்து கருமத்தை முயலாவிட்டால், துணைவர் பலர் நின்று குற்றம் வராமற் காப்பினும் அக்கருமம்
கெட்டுவிடும். (468)

9.  நன்றாற்றல் உள்ளும் தவறுண்டு அவரவர்
    பண்புஅறிந்து ஆற்றாக் கடை.

(ப-உ) அவர் அவர் பண்பு அறிந்து ஆற்றாக் கடை - அவரவர் குணமறிந்து (அவற்றுக்குத் தக்கவாறு) செய்யாவிடின்; நன்று ஆற்ற
லுள்ளும் - நன்றாய் உபாயம் செய்தவிடத்தும்; தவறு உண்டு - குற்றம் உண்டாகும்.

(க-உ) அவர் அவர் குணங்களை ஆராய்ந்து அறிந்து, அவற்றிற்கு ஏற்ப நடக்காவிடின், நல்ல உபாயமும் பயனற்றதாகிவிடும். (469)

10. எள்ளாhத எண்ணிச் செயல்வேண்டுந் தம்மொடு
    கொள்ளாத கொள்ளாது உலகு.

(ப-உ) தம்மோடு கொள்ளாத - (உயர்ந்தோர்) தமது நிலைமையோடு பொருந்தாத (உபாயங்களைச் செய்வராயின்); உலகு கொள்ளாது - உயர்ந்தவர் (நல்லனவென்று) ஏற்றுக்கொள்ளார்; (ஆதலால்) எள்ளாத எண்ணி செயல்வேண்டும் - (உயர்ந்தோர்) இகழாத உபாயங்களை ஆராய்ந்து செய்தல் வேண்டும்.

(க-உ) உயர்ந்தோர் தம் நிலைமையோடு பொருந்தாத உபாயங் களைச் செய்வாராயின் உலகம் இகழும்; ஆதலால் உலகம் இகழாத உபாயங்களை ஆராய்ந்து செய்க. (470)

48. வலியறிதல்
(வலியறிதல் - அவ்வுபாயங்களுள் தண்டத்தைக் குறித்த அரசன் நால்வகை வலிமையையும் அளந்தறிதல்.)

1.  வினைவலியும் தன்வலியும் மாற்றான் வலியும்
    துணைவலியும் தூக்கிச் செயல்.

(ப-உ) வினைவலியும் - (தான் செய்யக்கருதிய) தொழிலினது கடுமையையும்; தன் வலியும் (அதனைச் செய்து முடிக்கும்) தனது வலிமையையும்; மாற்றான் வலியும் - (அதனைத் தடுக்கும்) பகைவர் வலிமையையும்; துணைவலியும் (இருவர்க்கும்) துணையாவார் வலிமை களையும்; தூக்கி செயல் - ஆராய்ந்து (தன் வலி மிகுமாயின் அக் கருமத்தைச்) செய்யவேண்டும்.

(க-உ) தான் செய்யக்கருதிய போரின் கடுமையையும், தனது படையின் வலிமையையும், பகைவர் வலிமையையும், இருவர்க்கும் துணை நிற்பார் வலிமையையும் ஆராய்ந்து பார்த்துப் போரைச் செய்தல் வேண்டும். (471)

2.  ஒல்வ தறிவ தறிந்ததன் கண்தங்கிச்
    செல்வார்க்குச் செல்லாத தில்.

(ப-உ) ஒல்வது - (தம்மால்) செய்யக்கூடும் தொழிலையும்; அறிவது அறிந்து - (அதற்கு) அறியவேண்டியவற்றையும் அறிந்து; அதன் கண் - அம் முயற்சியிடத்து; தங்கி - மனத்தை வைத்து; செல்வார்க்கு - செல்கின்ற அரசருக்கு; செல்லாதது இல் - முடியாத கருமம் இல்லை.

(க-உ) தம்மால் முடிக்கக் கூடிய செயலையும் - அதற்கு அறிய வேண்டியவற்றையும் அறிந்து அச் செயலின்மேல் மனதை ஊன்றிப் பகைமேற் செல்லும் அரசனுக்கு முடியாத செயல் இல்லை. (472)

3.  உடைத்தம் வலியறியார் ஊக்கத்தின் ஊக்கி
    இடைக்கண் முரிந்தார் பலர்.

(ப-உ) உடை (ய) - (ஒரு போருக்குத் தலைமை) உடையவர்; தம் வலி - தமது வலிமையினளவை; அறியார் - தெரிந்து கொள்ளாதவராகி; ஊக்கத்தின் - மன வெழுச்சியால்; ஊக்கி - (தம்மின் வலியவரோடு போர்செய்ய) முயன்று; இடைக்கண் - (அவர் முறியடித்ததால் தாம் அது செய்து முடிக்கப் பெறாது) நடுவிலே; முரிந்தார் பலர் - (உலகத்திற்) கெட்டவர் பலராவர்.

(க-உ) ஒரு போருக்குத் தலைமை வகிப்பவராய் தமது வலிமையின் அளவை அறியாது மன எழுச்சியால் தம்மின் வலியாரோடு போர் தொடங்கி அவரால் முறியடிக்கப்பட்டு இடையே கெட்டவர் உலகத்தில் பலராவர். (473)

4.  அமைந்தாங் கொழுகான் அளவறியான் தன்னை
    வியந்தான் விரைந்து கெடும்.

(ப-உ) ஆங்கு - அயல் அரசரிடத்து; அமைந்து - பொருந்தி (சமாதான மாய்); ஒழுகான் - நடவாதவனாகியும்; அளவு - (தன் வலிமை யின்) அளவை; அறியான் - அறியாதவனாகியும்; தன்னை வியந்தான் - தன்னை மெச்சிக்கொள்ளும் அரசன்; விரைந்து - விரைவாக; கெடும் - கெடுவான்.

(க-உ) அயல் அரசரோடு ஒத்து நடவாதும், தனது வலிமையின் அளவை அறியாதும், தன்னை மெச்சியும் நடக்கும் அரசன் விரைவில் கெட்டு விடுவான். (474)

5.  பீலிபெய் சாகாடும் அச்சிறும் அப்பண்டஞ்
    சால மிகுத்துப் பெயின்.

(ப-உ) பீலி - மயிலிறகை; பெய் - ஏற்றிய; சாகாடும் - வண்டியும்; அப்பண்டம் சாலமிகுத்து பெயின் - அம்மயிலிறகை அது சுமக்குமள வினல்லாமல் மிகவும் அதிகப்படுத்தி ஏற்றினால்; அச்சு இறும் - அச்சு முறியும்.

(க-உ) பொறுக்கு மளவன்றி அதிகமாகச் சுமத்தினால் மயிலிறகு ஏற்றிய வண்டியும் அச்சு முறியும். (475)

6.  நுனிக்கொம்பர் ஏறினார் அஃதுஇறந் தூக்கின்
    உயிர்க்கிறுதி யாகி விடும்.

(ப-உ) கொம்பர் நுனி ஏறினார் - (ஒரு மரத்தின் )நுனிக் கிளையில் ஏறினவர்; அஃது இறந்து ஊக்கின் - அவ்வளவினைக் கடந்து (மேலும்
ஏற) முயலுவராயின்; உயிர்க்கு இறுதியாகி விடும் - உயிர்க்கு முடிவு ஆகிவிடும் .

(க-உ) மரக்கிளையின் நுனியிலே ஏறி நின்று அதன்மேலும் ஏறத்துணிவு கொள்வாராயின் அத்துணிவு உயிருக்கு முடிவு ஆகிவிடும் . (அளவறிந்து செய்யின் எத்தெழிலும் பயன்தரும் அளவு கடந்தாவ் கேடு விளையும்)

7.  ஆற்றின் அளவறிந்து ஈக அதுபொருள்
    போற்றி வழங்கு நெறி .

(ப-உ)ஆற்றின் - (பொருள் )வருவாயின்; அளவுஅறிந்து ஈக - அளவை அதற்கு ஏற்பக் கொடுக்கவேண்டும்; அது பொருள் போற்றி வழங்கு நெறி - அது பொருளைக் காப்பாற்றிக் கொண்டு நடக்கும் வழியாகும்.

(க-உ) வருவாயின் அளவையறிந்து அதற்கேற்பச் செலவு செய்ய வேண்டும்; அது பொருளைக் காக்கும் வழியாகும். (477).

8.  ஆகா றளவிட்டித் தாயினுங் கேடில்லைப்
    போகா றகலாக் கடை.

(ப-உ) ஆகுஆறு - (ஒருவனுக்குப் பொருள்) வருகின்ற வழியானது; அளவு இட்டித்து ஆயினும் - அளவினால் சிறியதா யிருந்தாலும்; போகு ஆறு (அளவு) - போகின்றவழி அளவினால்; அகலாக்கடை கேடு இல்லை - (அதனில்) அதிகப்படாதாயின் (அதனால்) கெடுதல் இல்லை.

(க-உ) ஒருவர்க்குப் பொருள் வருகின்ற வழி சிறிதாயினும் பொருள் போகின்ற அளவு அதனைக் காட்டிலும் பெருகாதாயின் அதனாற் கேடில்லை. (478)

9.  அளவறிந்து வாழாதான் வாழ்க்கை உளபோல
    இல்லாகித் தோன்றாக் கெடும்.

(ப-உ) அளவு அறிந்து - (தன் வருவாயின்) அளவை அறிந்து; வாழாதான் வாழ்க்கை - வாழமாட்டாதவனின் வாழ்க்கை; உளபோல் - உள்ளது போலத் (தோன்றி); இல் ஆகி - பின்பு இல்லை ஆகி; தோன்றா கெடும் - தோற்றமும் இல்லாமல் கெடும்.

(க-உ) இருக்கும் பொருளின் அளவை அறிந்து வாழாதவனின் வாழ்க்கை செழிப்புற்றதுபோலத் தோன்றி இல்லாது அழிந்துபோம். (479)

10. உளவரை தூக்காத ஒப்புர (வு) ஆண்மை
    வளவரை வல்லைக் கெடும்.

(ப-உ) உளவரை - (தனக்கு) உள்ள பொருளின் அளவை; தூக்காத - ஆராயாது; ஒப்புரவு ஆண்மை - உபகாரஞ் செய்தலால்; வள வரை - (ஒருவனது) செல்வத்தினளவு; வல்லைக் கெடும் - விரைவாகக் கெடும்.

(க-உ) ஒருவன் தனக்குள்ள பொருளின் அளவுக்கு அதிக பிறர்க்கு உதவி செய்தால் அவனது செல்வம் விரைவில் குறைந்து போம். (480)

49. காலமறிதல்
(காலமறிதல் - வலியுடைய அரசன் பகைமேற்
செல்லற்கு ஏற்ற காலத்தை அறிதல்)

1.  பகல்வெல்லுங் கூகையைக் காக்கை இகல்வெல்லும்
    வேந்தர்க்கு வேண்டும் பொழுது.

(ப-உ) காக்கை - காகம்; கூகையை பகல் வெல்லும் - (தன்னைப் பார்க்கினும் பலமுள்ள) கோட்டானை பகற்காலத்தில் வெல்லும்; (ஆதலால்) இகல் வெல்லும் வேந்தர்க்கு - பகைவரை வெல்லும் அரசருக்கு; பொழுது வேண்டும் - அதற்கேற்ற காலம் வேண்டும்.

(க-உ) தன்னினும் வலிய கோட்டானைக் காக்கை பகற் பொழுதில் வென்றுவிடும்; ஆதலால் பகைவரை வெல்லக் கருதும் அரசர்க்கு அதற்கேற்ற காலம் இன்றியமையாதது. (481)

2.  பருவத்தோ டொட்ட வொழுகல் திருவினைத்
    தீராமை ஆர்க்குங் கயிறு.

(ப-உ) பருவத்தோடு ஒட்ட ஒழுகல் - காலத்துக்கேற்ற முயற்சியைச் செய்தல்; திருவினை - செல்வத்தை; தீராமை ஆர்க்கும் கயிறு - தன்னைவிட்டு நீங்காமல் கட்டும் கயிறாகும்.

(க-உ) காலத்துக்கேற்ப முயற்சியைச் செய்தால் செல்வம் ஒருவனை விட்டு நீங்காது. (482)

3.  அருவினை என்ப உளவோ கருவியான்
    காலம் அறிந்து செயின்.

(ப-உ) கருவியான் - (முடித்தற்கு ஏற்ற) கருவிகளுடனே; காலம் அறிந்து செயின் - (செய்தற்கேற்ற) காலத்தை அறிந்து செய்வாராயின்; அருவினை என்ப உளவோ - முடிக்கமுடியாத செயல்கள் என்று சொல்லப்படுவன உண்டோ?

(க-உ) செய்யும் வகையையும் தக்க காலத்தையும் அறிந்து ஒருவன் செய்வானாயின் முடிக்கமுடியாத செயல் என்னும் ஒன்று உண்டோ? இல்லை. (483)

4.  ஞாலங் கருதினுங் கைகூடும் காலம்
    கருதி யிடத்தாற் செயின்.

(ப-உ) காலம் கருதி - காலத்தை அறிந்து; இடத்தால் செயின் - இடத்தோடு பொருந்தச் செய்வானாயின்; ஞாலம் கருதினும் கைகூடும் - (ஒருவன்) பூமி முழுவதையும் (தானே ஆள) நினைத்தாலும் அது அனுகூல மாகும்.

(க-உ) செய்யும் தொழிலைக் காலமறிந்து இடத்தோடு பொருந்தச் செய்யின், ஒருவன் உலக முழுவதையும் தான் ஆளக் கருதினானாயினு அது கைகூடும். (484)

5.  காலங் கருதி யிருப்பர் கலங்காது
    ஞாலங் கருது பவர்.

(ப-உ) ஞாலம் கருதுபவர் - பூமி முழுவதையும் (கைக்கொள்ள) நினைக்குமரசர்; கலங்காது - (தன் மனதைக்) கலங்கவிடாமல்; காலம் கருதி இருப்பர் - (தம் வலி மிகுமாயினும் அதனை நினையாமல் அதற்கேற்ற) காலத்தை நினைத்துக் காத்திருப்பர்.

(க-உ) நிலம் முழுவதையும் கைக்கொள்ள நினைக்கும் அரசர் தம் வலிமிகுந்திருந்தாலும் அது கருதாது அதற்கேற்ற காலத்தையே கருதி அது வரும்வரையும் பகைமேற் செல்லாதிருப்பர். (485)

6.  ஊக்கம் உடையான் ஒடுக்கம் பொருதகர்
    தாக்கற்குப் பேருந் தகைத்து.

(ப-உ) ஊக்கம் உடையான் - மிகுந்த வலிமையை உடைய அரசன்; ஒடுக்கம் - (பகை மேற்செல்லாது) காலம் பார்த்து இருக்கின்ற இருப்பு; பொரு தகர் - சண்டை செய்கின்ற ஆட்டுக்கடா - தாக்கற்கு - பாய்தற் பொருட்டு; பேரும் தகைத்து - பின்னே கால் வாங்கிப்போகும் தன்மையது.

(க-உ) வலிய அரசன் பகைமேற் செல்லாது காலம் பார்த்து அடங்கி இருக்கும் இருப்பு, போர் செய்கின்ற ஆடு தன் பகையைத் தீர்த்துக் கொள்ளப் பாயுமுன் பின்னே கால்வாங்கும் தன்மையுடையது. (489)

7.  பொள்ளென ஆங்கே புறம்வேரார் காலம்பார்த்(து)
    உள்வேர்ப்பர் ஒள்ளி யவர்.

(ப-உ) ஒள்ளியவர் - அறிவுடையோர்; ஆங்கே - (பகைவர் கெடுதி செய்த) அப்பொழுதே ; பொள்ளென புறம் வேரார்; (அவர் அறியும்படி) விரைவில் வெளிப்படையாகக் கோபஞ் செய்யார்; காலம் பார்த்து உள் வேர்ப்பர் - (அவரை வெல்லுதற்கேற்ற) காலத்தைப் பார்த்திருந்து உள்ளே கோபத்தை அடக்கி வைத் திருப்பர்.

(க-உ) அறிவுடையோர் பகைவர் கெடுதி செய்தவிடத்து அவரறியும்படி சடுதியில் கோபிக்கமாட்டார்; அவரை வெல்லும் காலத்தை அறிந்து அதுவரை கோபத்தை அடக்கிவைத்திருப்பர். (487)

8.  செறுநரைக் காணின் சுமக்க இறுவரை
    காணின் கிழக்காந் தலை.

(ப-உ) செறுநரை காணின் - பகைவரைக் கண்டால்; சுமக்க - (அவர்க்கு முடிவுகாலம் வருமளவும்) பணியவேண்டும்; இறுவரை காணின் - அக்காலம் வந்து முடியுமிடத்து; தலை கிழக்காம் - (அவரது) தலை கீழாகும்படி கெடுவர்.

(க-உ) பகைவருக்கு இறுதிக்காலம் வரும் வரையும் அவரைக் கண்டால் பணிந்திருக்கவேண்டும்; அதனால் அவர் தம்மைக்காவாது சோர்வாயி திருத்தலின் முடிவுகாலம் வரும்போது அவர் தலைகீழாகும்படி அழிவர். (488)

9.  எய்தற்கு அரியது இயைந்தக்கால் அந்நிலையே
    செய்தற்கு அரிய செயல்.

(ப-உ) எய்தற்கு அரியது - (பகைவனை வெல்லக்கருதும் அரசன் தனக்குக்) கிடைத்தற்கரிய சமயம்; இயைந்தக்கால் - வந்து கூடியவிடத்து; அந்நிலையே - அது நிற்குமளவிலே; செய்தற்கு அரிய - (முன் செய்தற்கு) அரியனவாயிருந்த தொழில்களை; செயல் - செய்யக்கடவர்.

(க-உ) பகையை வெல்லக் கருதும் அரசர் கிடைத்தற்கரிய சமயம் கிடைத்தவிடத்து, அது தப்புவதற்கு முன்பே முன் செய்ய முடியாமலிருந்த தொழில்களை விரைந்து செய்தல்வேண்டும். (489)

10. கொக்கொக்க கூம்பும் பருவத்து மற்றதன்
    குத்தொக்க சீர்த்த விடத்து.

(ப-உ) கூம்பும் பருவத்து - தொழில்மேற் செல்லாது இருக்க வேண்டிய காலத்தில்; கொக்கு ஒக்க - கொக்கு (இரையைப் பார்த்துக்கூம்பி) இருப்பது போல் இருக்கக்கடவன்; மற்றுச் சீர்த்தவிடத்து - செல்லுங் காலம் வாய்த்தவிடத்து; அதன் குத்து ஒக்க - அது (தப்பாமற் குத்திக் கொல்வது போல) தப்பாமற் செய்து முடிக்கக்கடவன்.

(க-உ) தொழில்மேற் செல்ல வாய்ப்பில்லாத காலத்தில் கொக்கு இரையைப் பார்த்து ஒடுங்கி இருப்பதுபோல இருக்க; தொழில் செய்யுங் காலம் வாய்த்தபோது அது இரையைப் பிடிப்பது போலத் தப்பாமற் செய்துமுடிக்க. (490)

50. இடனறிதல்
(இடனறிதல் - பகைமேற் செல்வான் தான்
செல்வதற்கேற்ற இடத்தை அறிதல்)

1.  தொடங்கற்க எவ்வினையும் எள்ளற்க முற்றும்
    இடங்கண்ட பின்னல் லது.

(ப-உ) முற்றும் - (பகைவரை) வளைத்துக்கொள்வதற்கான; இடம் - ஓரிடத்தை; கண்டபின் அல்லது - பெறுவதற்கு முன்; எவ்வினையும் - (அவரிடத்து) யாதொரு தொழிலையும்; தொடங்கற்க - தொடங்காதிருக்கக் கடவர்; எள்ளற்க - (பகைவரை எளியரென்று கருதி) இகழா தொழிக.

(க-உ) பகைவரை வளைத்தற்கேற்ற இடம் பெறுவதற்கு முன் அவரிடம் யாதோர் செயலையும் தொடங்காதிருத்தல் வேண்டும்; அவரைச் சிறியரென்று இகழாதிருத்தல் வேண்டும். (491)

2.  முரண்சேர்ந்த மொய்ம்பி னவர்க்கும் அரண்சேர்ந்தாம்
    ஆக்கம் பலவுந் தரும்.

(ப-உ) முரண் சேர்ந்த - மாறுபாட்டை அடைந்த; மொய்ம்பின வர்க்கும் - வலிமையுடையவர்களுக்கும்; அரண் சேர்ந்து - அரணைச் சேர்ந்து; ஆம் - ஆகின்ற; ஆக்கம் - உயர்வு; பலவும் தரும் - பலவற்றையும் கொடுக்கும்.

(க-உ) அரசரோடு பகை கொள்ளத்தக்க வலிமையுடையார்க்கு அரண் இல்லாதிருப்பதிலும் பார்க்க, அரண் இருப்பது பல நன்மைகளைக்
கொடுக்கும். (492)

3.  ஆற்றாரும் ஆற்றி அடுப இடனறிந்து
    போற்றார்கண் போற்றிச் செயின்.

(ப-உ) இடன் அறிந்து - (வெல்லுதற்கு ஏற்ற) இடத்தை அறிந்து; போற்றி - (தம்மைப்) பாதுகாத்துக் கொண்டு; போற்றார்கண் செயின் - பகைவரிடத்துப் (போரைச்) செய்வாராயின்; ஆற்றாரும் - வலிமையில்லாத
வரும்; ஆற்றி அடுப - பலமுடையவராகி வெல்லுவர்.

(க-உ) வெல்லுதற்கேற்ற இடத்தை அறிந்து தம்மைக் காத்துப் பகைவர்களோடு போர் செய்வார்களானால் வலியரல்லாதாரும் வலியராய் வெல்வர். (493)

4.  எண்ணியா ரெண்ணம் இழப்பர் இடனறிந்து
    துன்னியார் துன்னிச் செயின்.

(ப -உ) இடன் அறிந்து - (தாம் போர் செய்தற்கேற்ற) இடத்தை
அறிந்து; துன்னியார் - சென்ற அரசர்; துன்னி செயின் - (கோட்டையை) பொருந்தியிருந்துப் போர் செய்யின்; எண்ணியார் எண்ணம் இழப்பர் - (முன்பு அவரை வெல்ல) எண்ணியிருந்த பகைவர் அவ்வெண்ணத்தை இழந்துவிடுவர்.

(க-உ) போர் செய்தற்கேற்ற இடத்தை அறிந்து சென்று அங்கிருந்து போரைச் செய்வாராயின் அவரைவெல்ல எண்ணியிருந்த பகைவர் அவ்வெண்ணத்தை இழப்பர். (494)

5.  நெடும்புனலுள் வெல்லும் முதலை அடும்புனலின்
    நீங்கி னதனைப் பிற.

(ப-உ) முதலை - முதலையானது; நெடும்புனலுள் - ஆழமுள்ள நீரில் இருக்கும்போது; பிற வெல்லும் - பிற உயிர்களை எல்லாம் வெல்லும்; புனலின் நீங்கின் - அந்நீரினின்றும் நீங்கினால்; அதனை பிற அடும் - அம்முதலையைப் பிற உயிர்கள் வெல்லும்.

(க-உ) ஆழமுடைய நீரில் முதலை பிறவற்றை வெல்லும்; அது அந்நீரினின்று நீங்குமாயின் அதனைப் பிற உயிர்கள் வெல்லும். (495)

6.  கடலோடா கால்வல் நெடுந்தேர் கடலோடும்
    நாவாயும் ஓடா நிலத்து.

(ப-உ) வல்கால் நெடும் தேர் - (நிலத்தில் ஓடுகின்ற) வலிய உருளை களையுடைய பெரிய தேர்கள்; கடல் ஓடா - கடலில் ஓடமாட்டா; கடல் ஓடும் நாவாயும் - கடலில் ஓடுகின்ற மரக்கலங்களும்; நிலத்து ஓடா - நிலத்தில் ஓடமாட்டா.

(க-உ) நிலத்தில் ஓடும் தேர் கடலில் ஓடமாட்டா; கடலின் கண் ஓடும் மரக்கலம் நிலத்தில் ஓடமாட்டாது. (496)

7.  அஞ்சாமை யல்லால் துணைவேண்டா எஞ்சாமை
    எண்ணி யிடத்தாற் செயின்.

(ப-உ) எஞ்சாமை - (அரசர் பகைவரிடத்தில் - போர் செய்யும் விதங்களை எல்லாம்) குறையாமல்; எண்ணி - ஆலோசித்து; இடத்தால் செயின் - இடத்தோடு பொருந்தச் செய்வாராயின்; அஞ்சாமை அல்லால் துணை வேண்டா - (அச்செயலுக்குத் தமது) தைரியமல்லாமல் (வேறொரு) துணையும் வேண்டுவதில்லை.

(க-உ) பகைவரிடத்து வினை செய்யும் வகைகளை முற்றிலும் ஆராய்ந்து அவற்றைத் தமக்கு வாய்ப்பாகிய இடத்திலிருந்து அரசர் செய்வாராயின் அச்செயலுக்குத் தமது தைரியத்தைத் தவிர வேறு துணை வேண்டுவதில்லை. (497)

8.  சிறுபடையான் செல்லிடஞ் சேரின் உறுபடையான்
    ஊக்க மழிந்து விடும்.

(ப-உ) உறு படையான் - பெருஞ்சேனையுடைய அரசன்; சிறுபடையான் செல்இடம் சேரின் - சிறுபடை செல்லுதற்குரிய இடத்தே சென்றால்; ஊக்கம் - இவனது பெருமை; அழிந்துவிடும் - கெட்டுப் போகும்.

(க-உ) சிறிய சேனை செல்ல வேண்டிய இடத்தே பெரிய சேனை சென்றால் அது தொழிற்செய்யும் வாய்ப்புப் பெறாமையால் ஊக்கம் கெட்டு அழிந்துபோம். (498)

9.  சிறைநலனும் சீரும் இலரெனினும் மாந்தர்
    உறைநிலத்தோ(டு) ஒட்டல் அரிது.

(ப-உ) சிறை நலனும் - கோட்டைப் பாதுகாப்பும்; சீரும் - பெருமையாகிய வலிமையும்; இலர் எனினும் - இல்லாதவராயினும்; மாந்தர் - (போர் செய்தற்குரிய) மக்களை; உறை நிலத்தோடு ஒட்டல் அரிது - (அவரது) இருப்பிடத்திற் சென்று தாக்குதல் அரிது.

(க-உ) அழித்தற்கரிய கோட்டையும் பெரிய ஆற்றலும் உடையர் ஆனாலும் பகைவரை அவர் உறைகின்ற இடத்தில் சென்று தாக்குதல் கடினமாகும். (499)

10. காலாழ் களரின் நரியடுங் கண்ணஞ்சா
    வேலாள் முகத்த களிறு.

(ப-உ) கண் அஞ்சா - பாகர்க்கு அடங்காதனவும்; வேல் ஆள் முகத்த - வேலையுடைய ஆட்களைக் குத்தி எடுத்த கொம்புகளை உடையவும் ஆகிய; களிறு - யானைகளை; கால் ஆழ் - கால்புதைகிற இயல்பினதாகிய; களரில் - சேற்று நிலத்தில் (அகப்பட்டவிடத்து); நரி அடும் - நரிகள் கொன்றுவிடும்.

(க-உ) பாகனுக்கு அடங்காதனவும் ஈட்டிக்காரரைக் குத்தி எடுத்த கொம்புடையனவுமாகிய யானை கால் புதையும் சேற்றிலகப்பட்டுக் கொண்டால் அதனை நரியும் கொன்றுவிடும்.

51. தெரிந்து தெளிதல்
(தெரிந்து தெளிதல் - அமைச்சர் முதலானோரை அவர்கள் தத்தம் வேலைக்குத் தகுதியுடையவர்களோ என்று ஆராய்ந்து பார்த்து அவர்களிடத்து நம்பிக்கை வைத்தல்)

1.  அறம்பொருள் இன்பம் உயிரச்சம் நான்கின்
    திறந்தெரிந்து தேறப் படும்.

(ப-உ) அறம் - (அரசனால் ஆராயப்படுவான் ஒருவன்) அறமும்; பொருள் - பொருளில் ஆசையும்; இன்பம் - காமத்தில் விருப்பமும்; உயிர் அச்சம் - (தன்) உயிரிடத்து அச்சமும் ஆகிய; நான்கின் - நாலினாலும்; திறம் தெரிந்து - மனநிலையை அறிந்து; தேறப்படும் - பின் நம்பிக்கை வைக்கப்படும்.

(க-உ) அறம், பொருள் ஆசை, காம இச்சை, தனது உயிருக்காகப் பயம் என்னும் நான்கினாலும் ஒருவனது மனநிலையைச் சோதித்து அவனிடத்து நம்பிக்கை வைக்கவேண்டும். (501)

2.  குடிப்பிறந்து குற்றத்தின் நீங்கி வடுப்பரியும்
    நாணுடையான் கட்டே தெளிவு.

(ப-உ) தெளிவு - (அரசனது) தெளிவானது; குடிப்பிறந்து - உயர்ந்த குடியில் பிறந்து; குற்றத்தின் நீங்கி - குற்றங்களினின்றும் நீங்கி; வடு பரியும் - (நமக்குப்) பழுது வருமோவென்று அஞ்சி நிற்கும்; நாணுடையார் கட்டே - நாணமுடையவரிடத்தே.

(க-உ) உயர்ந்த குடியிற்பிறந்து குற்றங்களினின்று நீங்கித் தனக்குப் பழி வருமோ என்று அஞ்சி நிற்கும் நாணமுடையவ னிடத்தில் அரசனது நம்பிக்கை இருக்கவேண்டும். (502)

3.  அரியகற் றாசற்றார் கண்ணுந் தெரியுங்கால்
    இன்மை யரிதே வெளிறு.

(ப-உ) அரிய கற்று - (கற்றற்கு) அரிய நூல்களைக் கற்று; ஆசு அற்றார் கண்ணும் - குற்றங்களில்லாதவரிடத்தும்; தெரியுங்கால் - (நுட்ப மாக) ஆராயுமிடத்து; வெளிறு இன்மை அரிதே - அறியாமை இல்லா திருக்கை அரிது.

(க-உ) கற்றற்கரிய நூல்களைக் கற்றுக் குற்றங்களில்லாதவர் களிடத்தும் சிறிது அறியாமையும் இருக்கும். (503)

4.  குணம்நாடிக் குற்றமும் நாடி அவற்றுள்
    மிகைநாடி மிக்க கொளல்.

(ப-உ) குணம் - (குணம் குற்றம் இவற்றுள் ஒன்றை மாத்திரம் உடையவர் உலகில் இல்லாமையால்) குணங்களை; நாடி - ஆராய்ந்து; குற்றமும் நாடி - மற்றைக் குற்றங்களையும் ஆராய்ந்து; மிகைநாடி - (மிகுந்தவைகளை ஆராய்ந்து; மிக்க கொளல் - மிகுந்தவைகளால் (அவரை) அறிதல் வேண்டும்.

(க-உ) ஒருவனது குணங்களையும் குற்றங்களையும் ஆராய்ந்து குணம் அதிக மிருப்பின் குணமுடையவனென்றும், குற்றம் அதிக மிருப்பின் குற்றமுடையவ னென்றும் கொள்ள வேண்டும். (504)

5.  பெருமைக்கும் ஏனைச் சிறுமைக்கும் தத்தம்
    கருமமே கட்டளைக் கல்.

(ப-உ) பெருமைக்கும் - (மனிதர் அடையும்) பெருமைக்கும்; ஏனை சிறுமைக்கும் - மற்றைய சிறுமைகளுக்கும்; கட்டளைக்கல் - உரைகல்; தம் தம் கருமமே - தங்கள் தங்கள் செயல்களே.

(க-உ) மக்கள், தாம் அடையும் பெருமைக்கும் சிறுமைக்கும் உரை கல்லாவது அவரவர் செயல்களே. (505)

6.  அற்றாரைத் தேறுதல் ஓம்புக மற்றவர்
    பற்றிலர் நாணார் பழி.

(ப-உ) அற்றாரை - சுற்றம் இல்லாதவரை; தேறுதல் ஓம்புக - நம்புதல் ஆகாது; அவர் மற்று பற்றிலர் - அவர் வேறு சம்பந்த மில்லாதவராதலால்; பழி நாணார் - பழிக்கு அஞ்சார்.

(க-உ) சுற்றமில்லாதாரை நம்புதலாகாது; அவர் வேறு சம்பந்த மில்லாதவராதலால் பழிக்கு அஞ்சமாட்டார். (506)

7.  காதன்மை கந்தா அறிவறியார்த் தேறுதல்
    பேதைமை யெல்லாந் தரும்.

(ப-உ) காதன்மை - அன்புடைமை; கந்து ஆ - காரணமாக; அறிவு அறியார் தேறுதல் - அறிய வேண்டியவற்றை அறியாத ஒருவரைத் தெரிந் தெடுத்தல்; பேதைமை எல்லாம் தரும் - எல்லா அறியாமையையும் கொடுக்கும்.

(க-உ) அறிவில்லாதவனை அவனிடத்துள்ள அன்பு காரணமாகப் புத்தி கூறுவோனாக அமர்த்தினால், அவன் மூடத் தனமான செயல்களில் புகுத்திவிடுவான். (507)

8.  தேரான் பிறனைத் தெளிந்தான் வழிமுறை
    தீரா இடும்பை தரும்.

(ப-உ) பிறனை - தன்னோடு சம்பந்தமில்லாதவனை; தேரான் - ஆராயாது; தெளிந்தான் - நம்பினவனுடைய; வழிமுறை - பிற்சந்ததி யினருக்கும்; தீரா இடும்பை தரும் - நீங்காத துன்பத்தைக் கொடுக்கும்.

(க-உ) தன்னோடு தொடர்பில்லாத ஒருவனை ஆராயாது நம்பின வனுக்கும் அவனுடைய வழிமுறையிலுள்ளவர்க்கும் அந்நம்பிக்கை துன்பத்தைக் கொடுக்கும். (508)

9.  தேறற்க யாரையுந் தேராது தேர்ந்தபின்
    தேறுக தேறும் பொருள்.

(ப-உ) யாரையும் - எவரையு ம் தேராது - ஆராயாது; தேறற்க - (ஒருவனை) தெரிந்தெடாமல் இருப்பானாக; தேர்ந்தபின் - ஆராய்ந்தபின்; தேறும் பொருள் - அவர் அவர் ஆற்றலுக்கேற்ற தொழில்களை; தேறுக - (அவர்களிடத்தில் ஒப்பித்துப்பின்) சந்தேகிக்காமலிருக்க வேண்டும்.

(க-உ) யாவரையும் ஆராயாது தெரிந்தெடுத்தல் ஆகாது; ஆராய்ந்து அவரவருக்கேற்ற தொழிலை அவரவருக்கு ஒப்பித்தபின் அவரிடத்தில் சந்தேகித்தல் கூடாது. (509)

10. தேரான் தெளிவும் தெளிந்தான்கண் ஐயுறவும்
    தீரா இடும்பை தரும்.

(ப-உ) தேரான் தெளிவும் - ஆராயப்படாதவனை நம்புதலும்; தெளிந்தான் கண் ஐயுறவும் (ஆராய்ந்து தகுதி யுடையவனென்று) தெளியப்பட்டவனிடத்துத் தான் சந்தேகம் கொள்ளுதலும்; தீரா இடும்பை தரும் - இவ்விரண்டும் நீங்காத துன்பத்தைத் தரும்.

(க-உ) ஆராயப்படாதவனை நம்புதலும், தகுதியுடையவ னென்று அறியப்பட்டவனைச் சந்தேகித்தலும் முடிவில்லாத துன்பத்தைத் தரும். (510)

52. தெரிந்து வினையாடல்
(தெரிந்து வினையாடல் - முன் ஆராய்ந்து நம்பிக்கையுடையவர்கள் எனக் கண்டவர்களை அவர் அவர்களுக்கு ஏற்ற தொழில்களில் செலுத்துதல்.)

1.  நன்மையும் தீமையும் நாடி நலம்புரிந்த
    தன்மையான் ஆளப் படும்.

(ப-உ) நன்மையும் தீமையும் - (முயற்சியில்) நன்மை தீமைகளை; நாடி - ஆராய்ந்தறிந்து; நலம் புரிந்த - (அவைகளுள்) நம்மையையே விரும்பிய; தன்மையான் - தன்மையை உடையவனை; ஆளப்படும் - தொழில்களுக்கு அமர்த்தப்படுதல் வேண்டும்.

(க-உ) நன்மை தீமைகளை ஆராய்ந்து நல்லவற்றையே செய்யும் இயல்பினை யுடையவன் அரசனுக்குச் சிறந்த முயற்சிகளில் பயன்படுவான். (511)

2.  வாரி பெருக்கி வளம்படுத் துற்றவை
    ஆராய்வான் செய்க வினை.

(ப-உ) வாரி பெருக்கி - பொருள் வருவாயை அதிகப்படுத்தி; வளம் படுத்து - (அதனால்) செல்வத்தை வளர்த்து; உற்றவை ஆராய்வான் - (அவைகளுக்கு நேரும்) இடையூறுகளை ஆராய்ந்து நீக்கவல்லவன்; வினை செய்க - அரசனுக்கு வேலை செய்தல் வேண்டும்.

(க-உ) பொருள் வருவாயைப் பெருக்கி அதனால் செல்வத்தை வளர்த்து, அவைகளுக்கு நேரும் இடையூறுகளை ஆராய்ந்து நீக்க வல்லவனே அரசனுக்கு வேலை செய்தல்வேண்டும். (512)

3.  அன்பறிவு தேற்றம் அவாவின்மை யிந்நான்கும்
    நன்குடையான் கட்டே தெளிவு.

(ப-உ) அன்பு - (அரசனிடத்தே) அன்பும்; அறிவு - (அவனுக்கு ஆகவேண்டியவற்றை அறியும்) அறிவும்; தேற்றம் (அவைகளைச் செய்யு மிடத்து) மனங்கலங்காமையும்; அவா இன்மை - (அவற்றால் பொருள் வரின் அதன்மேல்) ஆசை இன்மையும்; இந்நான்கும் - ஆகிய இந்நான்கு குணங்களையும்; நன்கு உடையான் கட்டே - நிலையாக உடையவ னிடத்தே; தெளிவு - (அரசன்) நம்பிக்கை இருக்கும்.

(க -உ) அரசனிடத்து அன்பு, அவனுக்காக வேண்டியவற்றை அறியும் அறிவு, அவை செய்வதிற் கலங்காமை, அவற்றாற் பொருள்வரின் அதன்மேல் ஆசையின்மை ஆகிய இந்நான்கு குணங்களும் உடையவ னிடத்திலேயே அரசனின் நம்பிக்கை இருக்கும். (513)

4.  எனைவகையான் தேறியக் கண்ணும் வினைவகையான்
    வேறாகும் மாந்தர் பலர்.

(ப-உ) எனைவகையான் - எல்லாவகைகளாலும்; தேறியக் கண்ணும் - ஆராய்ந்து தெளிந்தபின்பும்; வினை வகையால் - அத்தொழிலின் தன்மை
யாலே; வேறு ஆகும் மாந்தர் பலர் - வேறுபடுகின்ற மனிதர் (உலகத்தில்) பலர்.

(க-உ) அரசன் ஆராய்ந்து தெளிந்து வேலையில் அமர்த்திய பின் தொழிலின் தன்மையால் தமது நற்றன்மையிலிருந்து மாறுபடும் மனிதர் இவ்வுலகில் பலர் உளர். (514)

5.  அறிந்தாற்றிச் செய்கிற்பாற் கல்லால் வினைதான்
    சிறந்தானென்(று) ஏவற்பாற்(று) அன்று.

(ப-உ) வினைதான் - தொழிலானது; அறிந்து - (செய்யும் உபாயங்களை) அறிந்து; ஆற்றி - (செயலாலும் இடையூறுகளாலும் வருந் துன்பங்களைப்) பொறுத்து; செய்கிற்பாற்கு அல்லால் - (முடிவு) செய்ய வல்லவனுக்கு அன்றி; சிறந்தான் என்று - (இவன் நம்மிடத்து) அன்புடைய னென்று; ஏவல் பாற்று அன்று - (வேறொருவனை) ஏவுந் தன்மையை உடையதன்று.
வினைதான் - எழுவாய்; உடையதன்று - பயனிலை.

(க-உ) உபாயங்களை அறிந்து இடையூறுகளால் வருந் துன்பங் களைப் பொறுத்து முடிக்கவல்லவனாலேயே கருமத்தை முடித்துக் கொள்ள வேண்டும்; ‘இவன் நம்மிடத்தில் அன்புடையவ’ னென்று ஒருவனை அதை முடிக்க ஏவுதல் தவறு. (515)

6.  செய்வானை நாடி வினைநாடிக் காலத்தோ(டு)
    எய்த உணர்ந்து செயல்.

(ப-உ) செய்வானை நாடி - செய்கின்றவனுடைய தன்மையை
ஆராய்ந்து; வினைநாடி - செய்யப்படும் கருமத்தின் இயல்பையும் ஆராய்ந்து; காலத்தோடு எய்த உணர்ந்து - (பின்பு செய்பவனையும் கருமத்தையும்) காலத்துக்குத் தகுந்தபடி அறிந்து; செயல் - (அவன் அதனைப் புரியுமாறு) செய்க.

(க-உ) வேலையைச் செய்பவனைத் தெரிந்தெடுத்து, அவனுக்குத் தகுதியான வேலையைக் கொடுத்து, அவன் அதனை ஏற்ற காலத்தே செய்யும்படி விடுதல் வேண்டும். (516)

7.  இதனை யிதனா லிவன்முடிக்கு மென்றாய்ந் (து)
    அதனை யவன்கண் விடல்.

(ப-உ) இதனை - இக்கருமத்தை; இதனால் - இக்காரணங் களால்; இவன் முடிக்கும் என்று - இவன் முடிக்கவல்லான் என்று; ஆய்ந்து - (பகுத்து) ஆராய்ந்து; அதனை - (இம்மூன்றும் ஒத்திருந்த விடத்து) அத்தொழிலை; அவன்கண் விடல் - அவனிடத்தே விடுவானாக.

(க-உ) இச்செயலை இக்காரணங்களால் இவன் முடிக்க வல்லவன் என ஆராய்ந்து, இம்மூன்றும் ஒத்துவந்தவிடத்து அக்கருமத்தை அவனிடத்தேவிடுக. (517)

8.  வினைக்குரிமை நாடிய பின்றை அவனை
    அதற்குரிய னாகச் செயல்.

(ப-உ) உரிமை - (ஒருவனை) ஒரு வேலைக்குத் தகுதியுடை
யவனாதலை; நாடிய பின்றை - ஆராய்ந்து துணிந்த பின்பு; அவனை அதற்கு - அவனை அத்தொழில் செய்தற்கு; உரியன் ஆக செயல் - உரியவனாக அத்தொழிலில் அமர்த்துதல் வேண்டும்.

(க-உ) ஒருவனை அரசன் தன் தொழில் செய்தற்குத் தகுதி யுடையவ னாக ஆராய்ந்து கண்டால் பின் அவனை அவ்வேலையில் பொருத்த மானபடி அமர்த்த வேண்டும். (518)

9.  வினைக்கண் வினையுடையான் கேண்மைவே றாக
    நினைப்பானை நீங்குந் திரு.

(ப-உ) வினைக்கண் - எடுத்த முயற்சியிலே; வினைஉடையான் - (எப்பொழுதும்) முயற்சியுடையவன்; கேண்மை - (தனக்குச்) சுற்றமாய் நடக் கின்ற தன்மையை; வேறு ஆக - மாறுபட; நினைப்பானை - நினைக்கின்ற வனை; திரு நீங்கும் - திருமகள் விட்டு நீங்குவாள்.

(க-உ) எடுத்த முயற்சியில் எப்பொழுதும் முயன்று தனக்கு நண்பனாய் ஒழுகுகின்றவனைப் பிறர் சொற்கேட்டுத் தவறாகக் கருதுகின்றவனைத் திருமகள் விட்டு நீங்குவள் (519)

10. நாடோறும் நாடுக மன்னன் வினைசெய்வான்
    கோடாமை கோடா துலகு.

(ப-உ) வினைசெய்வான் - வேலையில் அமர்ந்தவன்; கோணாமை - கோணாமல் கடமைகளைச் செய்ய; உலகு கோடாது - உலகம் கோணாது; (ஆதலால்) மன்னன் - அரசன்; நாள்தோறும் - தினமும்; நாடுக - (அவன் நடத்தையை) ஆராய வேண்டும்.

(க-உ) வேலையிலமர்ந்தவன் கடமையை நேராகச் செய்தால் குடிகளும் கோணாது வாழும்; ஆதலால் அரசன் தினமும் அவனது செய்கைகளை ஆராய்தல் வேண்டும். (520)

53. சுற்றம் தழால்
(சுற்றம் தழால் - சுற்றத்தினரைத் தழுவுதல்)

1.  பற்றற்ற கண்ணும் பழைமைபா ராட்டுதல்
    சுற்றத்தார் கண்ணே உள.

(ப-உ) பற்று அற்ற கண்ணும் - (ஒருவன்) செல்வம் தொலைந்து வறியனாயபொழுதும்; பழைமை பாராட்டுதல் - பழைமையைப்போல நட்புக்கொண்டு ஒழுகும் இயல்பு; சற்றத்தார் கண்ணே உள - சுற்றத்தவர் இடத்தே உளவாம்.

(க-உ) செல்வம் தொலைந்தவிடத்தும் பழைய தொடர்பை விடாது நட்புக்கொண்டாடும் இயல்புகள் சற்றத்தாரிடத்து உள்ளன. (521)

2.  விருப்பறாச் சுற்றம் இயையின் அருப்பறா
    ஆக்கம் பலவுந் தரும்.

(ப-உ) விருப்பு அறா சுற்றம் - அன்பு நீங்காத சுற்றம்; இயையின் - (ஒருவனுக்கு) வாய்க்குமாயின்; (அது) அரும்பு அறா - கிளைத்தல் நீங்காத; ஆக்கம் பலவும் தரும் - பல செல்வங்களையும் (அவனுக்குக்) கொடுக்கும்.

(க-உ) ஒருவனுக்கு அன்பு நீங்காத சுற்றம் இருக்குமாயின் அஃது அவனுக்கு மேலும் மேலும் வளரும் செல்வங்கள் பலவற்றையும் கொடுக்கும். (522)

3.  அளவளா வில்லாதான் வாழ்க்கை குளவளாக்
    கோடின்றி நீர்நிறைந் (து) அற்று.

(க-உ) அளவளா இல்லாதான் வாழ்க்கை - (சுற்றத்தாரோடு) நெஞ்சு உருகாதவனுடைய செல்வம்; குள வளா- குளப்பரப்பானது; கோடு இன்றி நீர்நிறைந்து அற்று - கரையில்லாமல் நீர் நிறைந்தாற்போலும்.

(க-உ) சுற்றத்தாரோடு நெஞ்சு உருகிக் கலவாதவனுடைய வாழ்க்கை குளப்பரப்புக் கரையில்லாமல் நீர் நிறைந்தாற் போன்றது. (523)

4.  சுற்றத்தாற் சுற்றப் படஒழுகல் செல்வந்தான்
    பெற்றத்தாற் பெற்ற பயன்.

(ப-உ) தான் செல்வம் பெற்றத்தாற் பெற்ற பயன் - ஒருவன் செல்வத்தைப் பெற்றதனால் உண்டாகக்கூடிய பயனாவது; சுற்றத்தால் சுற்றப்பட ஒழுகல் - உறவினரால் சூழப்பட (அவர்களைத் தழுவி) நடத்தல்.

(க-உ) செல்வம் பெற்றதினால் ஒருவன் அடையும் பயன்தன் உறவினர் தன்னைச் சூழ்ந்திருந்து மகிழும்படி நடந்துகொள்வதேயாகும். (524)

5.  கொடுத்தலும் இன்சொலும் ஆற்றின் அடுக்கிய
    சுற்றத்தாற் சுற்றப் படும்.

(ப-உ) கொடுத்தலும் - (ஒருவன் சுற்றத்தாருக்கு வேண்டுவன) கொடுத்தலையும்; இன்சொலும் - இனிய சொற்கள் சொல்லுதலையும்; ஆற்றின் - செய்ய வல்லனாயின்; அடுக்கிய - தொடர்ச்சியாகிய; சுற்றத்தால் - சுற்றத்தார் பலரால்; சுற்றப்படும் - சூழப்படுவான்.

(க-உ) ஒருவன் சுற்றத்தாருக்கு வேண்டுவன கொடுத்தலையும் இன்சொல் சொல்லுதலையும் உடையனாயின் தொடர்ச்சியாகச் சுற்றத்தினர் பலர் அவனைச் சூழ்ந்து நிற்பர். (525)

6.  பெருங்கொடையான் பேணான் வெகுளி யவனின்
    மருங்குடையார் மாநிலத் தில்.

(ப-உ) பெருங்கொடையான் - (ஒருவன்) மிகுந்த கொடையை யுடையவனாயினும்; வெகுளி பேணான் - கோபத்தை விரும்பாத வனும் (ஆனால்); அவனின் - அவனைப்போல்; மருங்கு உடையார் - சுற்ற முடையார்; மாநிலத்து இல் - இப்பெரிய உலகத்தில் இல்லை.

(க-உ) ஒருவன் மிக்க கொடையை உடையவனுமாய்க் கோபத்தை விரும்பாதவனுமாயின் அவனைப்போலச் சுற்றமுடையவர் இவ்வுலகத்தி லில்லை. (526)

7.  காக்கை கரவா கரைந்துண்ணும் ஆக்கமும்
    அன்னநீ ரார்க்கே உள.

(ப-உ) காக்கை - காகங்கள்; கரவா கரைந்து உண்ணும் - (இரையைக் கண்டவிடத்து) மறைக்காமல் (இனத்தை) அழைத்து (அதனோடு) உண்ணும்; ஆக்கமும் - (சுற்றத்தாரால் வரும் ) செயல்களும்; அன்ன நீரார்க்கே உள - அப்படிப்பட்ட குணத்தையுடையவர்களுக்கே உள்ளன வாம்.

(க-உ) காக்கைகள் இரையைக் கண்டவிடத்துத் தம்மினத்தை அழைத்து அதனோடுகூட உண்ணும்; சுற்றத்தவர்களால் அடையும் செல்வங்களும் அவ்வியல்பினை உடையவர்களுக்கே உள்ளனவாகும்.(527)

8.  பொதுநோக்கான் வேந்தன் வரிசையா நோக்கின்
    அதுநோக்கி வாழ்வார் பலர்.

(ப-உ) வேந்தன் - அரசன்; பொது நோக்கான் - எல்லாரையும் ஒரு தன்மையாகப் பாராமல்; வரிசை ஆ - அவரவர் தகுதிக்கு ஏற்க; நோக்கின் - நோக்குவானாயின்; அது நோக்கி வாழ்வார் பலர் - அச்சிறப்பு நோக்கி (அவனை விடாது) வாழும் சுற்றத்தார் பலராவர்.

(க-உ) அரசன், எல்லாரையும் ஒரே தன்மையாக நோக்காது அவரவர் தகுதிக்கேற்ப நோக்குவானாயின் அச்சிறப்பு நோக்கி அவனைவிடாது வாழும் சுற்றத்தார் பலராவர். (528)

9.  தமராகித் தன்துறந்தார் சுற்றம் அமராமைக்
    காரணம் இன்றி வரும்.

(ப-உ) தமர் ஆகி - (முன்பு) சுற்றத்தாராயிருந்து; தன் துறந்தார் - யாதோ ஒரு காரணத்தால் தன்னைவிட்டுப் பிரிந்து போனவர்; சுற்றம் - (பின்னும் வந்து) சுற்றத்தாராகுதல்; அமராமைக் காரணம் - பிரிந்து போனதற்குக் காரணம்; இன்றி வரும் - ஒழிந்தவிடத்து வரும்.

(க-உ) முன் நண்பராயிருந்து யாதோர் காரணத்தால் விட்டுப் பிரிந்த வர்கள் அக்காரணம் மறைந்தவிடத்து மறுபடியும் நண்பராக வந்து
சேர்வர். (529)

10. உழைப்பிரிந்து காரணத்தின் வந்தானை வேந்தன்
    இழைந்திருந் தெண்ணிக் கொளல்.

(ப-உ) உழை பிரிந்து - (காரணமின்றித்) தன்னிடத்தினின்றும் பிரிந்துபோய்; காரணத்தின் வந்தானை - பின்பு ஒரு காரணங் கருதி வந்த உறவினனை; வேந்தன் - அரசன்; இழைத்து இருந்து - அவன் கருதிவந்த காரியத்தைச் செய்துவைத்து; எண்ணி கொளல் - ஆராய்ந்து (தழுவிக்) கொள்ளுதல் வேண்டும்.

(க-உ) காரணமின்றித் தன்னிடத்தினின்றும் பிரிந்துபோய் பின் ஒரு காரணத்தால் வந்த சுற்றத்தானை அரசன் அவன் கருதி வந்ததைச் செய்துவைத்து ஆராய்ந்து சேர்த்துக் கொள்ளுதல் வேண்டும். (530)

54. பொச்சாவாமை
(பொச்சாவாமை - செய்யவேண்டிய காரியங்களில் சோர்வில்லாமை)

1.  இறந்த வெகுளியின் தீதே சிறந்த
    உவகை மகிழ்ச்சியிற் சோர்வு.

(ப-உ) சிறந்த உவகை - (செல்வமிகுதி முதலியவற்றால் வருகின்ற) பெரிய செருக்கு; மகிழ்ச்சியின் - களிப்பால் வருகின்ற; சோர்வு - மறதி; இறந்த வெகுளியின் தீதே - அளவு கடந்த கோபத்திலும் தீயனவாகும்.

(க-உ) செல்வமிகுதி முதலியவற்றால் தோன்றும் பெரிய பெருமித மும் மகிழ்ச்சியாலுண்டாகும் சோர்வும் அளவிறந்த கோபத்திலும் தீயனவாகும். (531)

2.  பொச்சாப்புக் கொல்லும் புகழை அறிவினை
    நிச்ச நிரப்புக்கொன் றாங்கு.

(ப-உ) அறிவினை - (ஒருவனது) அறிவை; நிச்ச நிரப்பு - நித்திய தரித்திரம்; கொன்றாங்கு - கெடுக்கும் விதம் போல; பொச்சாப்பு புகழை கொல்லும் - (ஒருவனுடைய) மறதியானது (அவன்) புகழைக் கெடுக்கும்.

(க-உ) ஒருவனது அறிவை நித்திய தரித்திரம் கெடுப்பது போல, அவனது புகழை அவன் மறதி கெடுக்கும். (532)

3.  பொச்சாப்பார்க் கில்லை புகழ்மை அதுஉலகத் (து)
    எப்பால்நூ லோர்க்குந் துணிவு.

(ப-உ) புகழ்மை - புகழுடையராயிருக்கை; பொச்சாப்பார்க்கு இல்லை - மறதி யுடையவர்க்கு இல்லையாகும்; அது - அவ்வில்லாமை; உலகத்து எப்பால் நூலோர்க்கும் துணிவு - உலகத்திலுள்ள எவ்வகைப் பட்ட நூலுடையவர்க்கும் (ஒப்பமுடிந்த) முடிவாகும்.

4.  அச்சம் உடையார்க்கு அரணில்லை யாங்கில்லை
    பொச்சாப் புடையார்க்கு நன்கு.

(ப-உ) அச்சம் உடையார்க்கு - (மனத்தில்) பயமுடையவர் களுக்கு; அரண் - (காடு மலை முதலாகிய) காவல்கள் (இருந் தாலும்); இல்லை - (அவைகளாலே) பயன் இல்லை; ஆங்கு - அது போலவே; பொச்சாப்பு உடையார்க்கு - மறதியுடையவர்களுக்கு; நன்கு இல்லை - (செல்வம் எல்லாம் உடையராயிருந்தாலும் அவைகளாலே) பயன் இல்லையாகும்.

(க-உ) காடு மலை முதலிய அரண்களுள்ளே நிற்பினும் மனத்தில் பயமுடையவர்களுக்கு அவற்றால் பயனில்லை; அது போலச் செல்வம் எல்லாம் உடையராயினும் மனத்தில் மறதிவுடை யவர்களுக்கு அவற்றால் பயனில்லை (534)

5.  முன்னுறக் காவா திழுக்கியான் தன்பிழை
    பின்னூ றிரங்கி விடும்.

(ப-உ) முன் உற காவாது - முற்பட்டுவரக்கூடிய துன்பங்களை வராமல் காவாது; இழுக்கியான் - மறந்திருந்தவன்; பின் ஊறு - பின் துன்பம் வந்த விடத்து (அதனைக்காக்கக் கூடாமையால்); தன் பிழை இரங்கும் - தனது பிழையை நினைத்து வருந்துவான்.

(க-உ) முற்பட்டு வரக்கூடிய துன்பங்களை அவை வருமுன் அறிந்து காவாமல் மறந்திருந்தவன் பின் அவை வந்தவிடத்து அத் தவறை நினைந்து வருந்துவான். (535)

6.  இழுக்காமை யார்மாட்டும் என்றும் வழுக்காமை
    வாயி னதுவொப்ப தில்.

(ப-உ) இழுக்காமை - மறதியின்மை; யார் மாட்டும் என்றும் வழுக்காமை வாயின் - எவரிடத்தும் எப்போதும் தவறாமல் வாய்த்திருப் பின்; அது ஒப்பது இல் - அதனை ஒக்கும் நன்மை இல்லையாகும்.

(க-உ) மறதியின்மை எவரிடத்தும் எக்காலத்தும் நீங்காமல் இருக்கு மாயின் அதனை ஒத்த நன்மை வேறில்லை. (536)

7.  அரியவென் றாகாத வில்லைப்பொச் சாவாக்
    கருவியாற் போற்றிச் செயின்.

(ப-உ) பொச்சாவா - மறவாத; கருவியால் - மனத்தால்; போற்றி செயின் - எண்ணிச் செய்தால்; அரிய என்று - (இவை செய்தற்குக்) கடினமென்று சொல்லப்பட்டு; ஆகாத இல்லை - முடியாத காரியமில்லை.

(க-உ) சோம்பலின்றிக் கருத்துடன் முயன்றால் ஆகாத காரிய மில்லை. (537)

8.  புகழ்ந்தவை போற்றிச் செயல்வேண்டுஞ் செய்யா
    திகழ்ந்தார்க் கெழுமையு மில்.

(ப-உ) புகழ்ந்தவை - அறிவுடையோர் (சிறந்தனவென்று) உயர்த்திக் கூறியவைகளை; போற்றி செயல் வேண்டும் - மறவாது செய்தல்வேண்டும்; செய்யாது இகழ்ந்தார்க்கு - (அப்படிச்) செய்யாமல் மறந்தவர்களுக்கு; எழுமையும் இல் - ஏழு பிறப்புக்களிலும் வரும் நன்மை இல்லையாகும்.

(க-உ) அறிவுடையோர் உயர்ந்தனவென்று கூறியவைகளைக் கடைப்பிடித்துச் செய்க; அங்ஙனம் கடைப்பிடித்துச் செய்யாதவர்க்கு ஏழு பிறப்பிலும் நன்மையில்லை. (538)

9.  இகழ்ச்சியிற் கெட்டாரை யுள்ளுக தாந்தம்
    மகிழ்ச்சியின் மைந்துறும் போழ்து.

(ப-உ) தம் மகிழ்ச்சியில் - தமது மகிழ்ச்சி மிகுதியால்; தாம் மைந்து உறும்போது - தாம் வலிபட நிற்கும்போது; இகழ்ச்சியில் கெட்டாரை
எண்ணுக - (முன் அம்மகிழ்ச்சியால் தோன்றிய) மறதியால் கெட்டவரை நினைக்கவேண்டும்.

(க-உ) தனது மகிழ்ச்சியினால் பெருமித மடையும்போது முற் காலத்தில் அம்மகிழ்ச்சி காரணமாக உண்டான சோர்வால் கெட்டவர் களை நினைக்கவேண்டும் . (539)

10. உள்ளிய தெய்தல் எளிதுமன் மற்றுந்தான்
    உள்ளியது உள்ளப் பெறின் .

(ப -உ) மற்றும் தான் உள்ளியது உள்ளப் பெறின் - பின்பும் தான் நினைத்ததை மறவாது நினைக்கக் கூடுமாயின்; உள்ளியது எய்தல் எளிது மன் - (தான் பெற ) நினைத்த பொருளைப் பெறுதல் எளிதாம்; மன் - ஒழுபிசை (சொல்லப்படாது மறைந்துநின்ற பொருளைக் குறிப்பது ) அது கூடாதென்னும் பொருள் மறைந்து நின்றது .

(க-உ) ஒருவன் தான் எண்ணியதை மறவாது நிiiப்புடன் முயற்சிப்பானாகில் கருதியதை எளிதாகப் பெறுவான் . (540)

55. செங்கோன்மை
(செங்கோன்மை - செம்மையாகச் செய்யப்படும் அரசாட்சியின் தன்மை)

1.  ஓர்ந்துகண் ணோடா திறைபுரிந் தியார்மாட்டுந்
    தேர்ந்துசெய் வஃதே முறை.

(ப -உ) ஓர்ந்து - (தன்கீழ் வாழ்வார் செய்த குற்றங்களை) ஆராய்ந்து; யார் மாட்டும் - யாவரிடத்தும்; கண்ணோடாது - நட்புப்பற்றிச் சாயாது; இறை புரிந்து - நடுவு நிலைமையை விரும்பி; தேர்ந்து - குற்றத்துக் குத்தக்க தண்டணையை அறிந்து; செய்வதே முறை - செய்தலே நல்ல முறையாகும்.

(க-உ) தன்கீழ் உள்ளவர் குற்றம் செய்தால் அவைகளை ஆராய்ந்து நட்பினால் சாயாது நடுநின்று ஏற்ற தண்டனையை செய்வதே ஒழுங்கான முறையாகும். (541)

2.  வானோக்கி வாழும் உலகெல்லாம் மன்னவன்
    கோனோக்கி வாழுங் குடி.

(ப-உ) உலகு எல்லாம் - உயிர்கள் எல்லாம்; வான் - நோக்கி வாழும் - மழையை நோக்கி வாழும்; (ஆயினும்) குடி - நாட்டின் மக்கள்; மன்னவன் கோல் நோக்கி வாழும் - அரசனது செங்கோலை நோக்கி வாழும்.

(க-உ) உலகத்து உயிரெல்லாம் மழை பெய்யுமாயின் நிலைபெறு மெனினும், குடிகள் அரசனின் நீதி ஆட்சி உளதாயின் நிலை பெறும்.(542)

3.  அந்தணர் நூற்கும் அறத்திற்கும் ஆதியாய்
    நின்றது மன்னவன் கோல்.

(ப -உ) மன்னவன் கோல் - அரசன் செங்கோல்; அந்தணர் நூற்கும் அறத்திற்கும் - அந்தணர் புரிகின்ற அறத்திற்கும்; ஆதியாய் நின்றது - காரணமாய் நிலைபெற்றது. நூற்கும் - நூலுக்கும், அறத்திற்கும் அறத்துக்கும் என்பது பழைய உரை.

(க-உ) அந்தணர் என்னும் அறவோர் செய்யும் அறத்திற்கும் பிற அறங்களுக்கும் துணையாய் நிற்பது அரசனாற் செலுத்தப்படும்
செங்கோல். (543)

4.  குடிதழீஇக் கோலோச்சும் மாநில மன்னன்
    அடிதழீஇ நிற்கு முலகு.

(ப-உ) உலகு - உலகத்தார்; குடி தழீஇ - தன் குடிகளையும் அணைத்துக் கொண்டு; கோல் ஓச்சும் - செங்கோலையும் செலுத்தும்; மா நில மன்னன் - பெரிய நிலவேந்தனது; அடி தழீஇ நிற்கும் - அடியை அணைத்துக்கொண்டு விடாது நிற்பர்.

(க-உ) தன்குடிகளையும் அணைத்துச் செங்கோலையும் செலுத்தும் பெருநிலவேந்தன் அடியைத் தழுவி உலகத்தவர் விடாது நிற்பர். (544)

5.  இயல்புளிக் கோலோச்சும் மன்னவன் நாட்ட
    பெயலும் விளையுளுந் தொக்கு.

(ப-உ) இயல்புளி கோல் ஓச்சும் - நீதிக்கு மாறுபடாமல், செங்கோல் செலுத்தும்; மன்னவன் நாட்டில் - அரசனுடைய நாட்டில்; பெயலும் விளையுளும் தொக்கு - மழையும் விளைபொருள்களும் ஒருங்கே உள.

(க-உ) நல்ல முறையில் ஆட்சிபுரியும் அரசனுடைய நாட்டில் மழையும் விளை பொருள்களும் ஒருங்கே உள்ளன. (545)

6.  வேலன்று வென்றி தருவது மன்னவன்
    கோலதூஉங் கோடா(து) எனின்.

(ப-உ) மன்னவன் - அரசனுக்கு; வென்றி தருவது - வெற்றியைத் தருவது; வேலன்று - (அவன் கையிலுள்ள) வேலன்று; கோல் அஃது உம் கோடாது எனில் - செங்கோலாகிய அஃதும் நேரா யிருக்குமாயின்.

செங்கோல் நேராயிருத்தல் - நீதியாய் ஆளுதல்.

(க-உ) அரசனுக்கு வெற்றியைத் தருவது வேலன்று; நீதி தவறாத ஆட்சியே வெற்றியைத்தரும்.

7.  இறைகாக்கும் வையக மெல்லா மவனை
    முறைகாக்கும் முட்டாச் செயின்.

(ப-உ) இறை - அரசன்; வையகம் எல்லாம் காக்கும் - உலகம் முழுவதையும் காப்பாற்றுவான்; முறை - (அரசனது) செங்கோல்; முட்டா செயின் - குற்றமில்லாமல் அவன் அதனைச் செலுத்த வல்லானாயின்; அவனை காக்கும் - அவ்வரசனைக் காப்பாற்றும்.

(க-உ) உலகம் முழுவதையும் அரசன் காப்பான்; அவன் தனது செங்கோலைக் குற்றமின்றிச் செலுத்துவனாயின் அது அவனைக்
காக்கும். (547)

8.  எண்பதத்தான் ஓரா முறைசெய்யா மன்னவன்
    தண்பதத்தால் தானே கெடும்.

(ப-உ) எண் பதத்தான் - (நீதி வேண்டினார்க்கு) எளிதாகப் பார்த்துப் பேசத்தக்க நிலையில் உள்ளவனாகி; ஓரா - (அவர் சொல்லியவற்றை) ஆராய்ந்து; முறை செய்யா - நீதி செய்யாத; மன்னவன் - அரசன்; தண்பதத்தால் தானே கெடும் - தாழ்ந்த நிலையில் நின்று (ஒருவர் கெடுக்காமலே) தானே கெட்டுவிடுவான்.

(க-உ) வேண்டினார்க்கு எளிதில் பார்த்துப் பேசக்கூடியவ னாகி அவர் சொல்லியவற்றை ஆராய்ந்து நீதி செய்யமாட்டாத அரசன் தாழ்ந்த நிலையில் நின்று பிறர் கெடுக்காமல் தானே கெட்டுவிடுவான். (548)

9.  குடிபுறங் காத்தோம்பிக் குற்றங் கடிதல்
    வடுவன்று வேந்தன் தொழில்.

(ப-உ) குடி - குடிகளை; புறங்காத்து - பிறர் வருத்தாமற் காத்து; ஓம்பி - தன்னையும் காத்து; குற்றம் - (அவரிடத்தில்) குற்றம் உளதாயின்; கடிதல் - (அதைத் தீர்க்கும் பொருட்டுத்) தண்டித்தல்; வேந்தன் தொழில் - அரசனது தொழிலாம்; (ஆதலால்) வடு அன்று - பழியன்று.

(க-உ) குடிகளைப் பிறர் வருத்தாமல் காத்துத் தன்னையும் காத்து குடிகளிடத்துக் குற்றம் நிகழில் அவர்களைத் தண்டித்தல் அரசனுக்குப் பழியாகாது; அது அவன் கடமையே. (549)

10. கொலையிற் கொடியாரை வேந்தொறுத்தல் பைங்கூழ்
    களைகட் டதனொடு நேர்.

(ப-உ) வேந்து - அரசன்; கொடியாரை - கொடியவர்களை; கொலையின் ஒறுத்தல் - கொ
லைசெய்து தண்டித்தல்; பைங்கூழ் களை கட்டு அதனொடுநேர் - (உழவன்) களையைக் களைந்து பயிரைக் காத்த லோடு ஒக்கும்.

(க-உ) அரசன் கொடியவர்களைக் கொலைசெய்து தணடித்தல், உழவன் பயிருள் இருக்குங் களையைப் பிடுங்குதல் போலாகும்.

56. கொடுங்கோன்மை
(கொடுங் கோன்மை - நீதியில் தவறி ஆளுந்தன்மை)

1.  கொலைமேற்கொண் டாரிற் கொடிதே அலைமேற்கொண்(டு)
    அல்லவை செய்தொழுகும் வேந்து.

(ப -உ) அலை மேற்கொண்டு - குடிகளை வருத்தலை மேற்கொண்டு; அல்லவை செய்து ஒழுகும் அரசன் - நீதியல்லாத வற்றைச் செய்து நடக்கும் அரசன்; கொலை மேற்கொண்டாரின் கொடியது - கொலைத்தொழிலைச் செய்து வருகின்றவர்களிலும் கொடியனாவான்.

(க-உ) குடிகளை வருத்தி நீதி தப்பி நடக்கும் அரசன் கொலைத் தொழில் செய்கின்றவர்களைப் பார்க்கிலும் கொடியனாவன். (551)

2.  வேலொடு நின்றான் இடுவென் றதுபோலும்
    கோலொடு நின்றான் இரவு.

(ப-உ) கோலொடு நின்றான் - தண்டிக்கும் தொழிலோடு நின்ற
அரசன்; இரவு - (குடிகளைப் பொருள்) வேண்டுதல்; வேலொடு நின்றான் - வேல்கொண்டு (வழியில் அடித்துப் பறிக்குமிடத்தில தனியே) நின்ற கள்வன் இடு என்றது போலும் - (வழிப்போக்கனை நோக்கி உன் கைப் பொருளைத்) தா வென்று வேண்டுதல் போலும்.

(க-உ) தண்டிக்கும் தொழிலுடைய அரசன் குடிகளைப் பொருள் கேட்டல் காட்டு வழியில் வேல்கொண்டு நின்ற கள்வன் வழிச்செல்வோரை நின் கைப்பொருள் தா என்று கேட்பதற்குப் பொருந்தும். (552)

3.  நாடொறு நாடி முறைசெய்யா மன்னவன்
    நாடொறு நாடு கெடும்.

(ப-உ) நாள்தொறும் நாடி - தினமும் நாட்டில் நடக்கும் (தீமைகளை) ஆராய்ந்து; முறைசெய்யா மன்னவன் - (ஏற்ப) நீதி செலுத்தாத அரசன்; நாள்தொறும் நாடு கெடும் - நாள்தோறும் தனது நாட்டை இழப்பான்.

(க-உ) நாட்டில் நடக்கும் தீமைகளைத் தினமும் ஆராய்ந்து நீதி செலுத்தாத அரசனது நாடு நாளுக்கு நாள் கெட்டுவிடும். (553)

4.  கூழுங் குடியு மொருங்கிழக்குங் கோல்கோடிச்
    சூழாது செய்யு மரசு.

(ப-உ) சூழாது - (பின் நிகழ்வதை) எண்ணாமல்; கோல் கோடி செய்யும் அரசு - நீதி தப்பி ஒன்றைச் செய்கின்ற அரசன்; (அச் செயலால்) கூழும் - (முன் சம்பாதித்து வைத்த) பொருளையும்; குடியும் - (பின்பு பொருள் சம்பாதிப்பதற்குக் காரணமான) குடிகளையும்; ஒருங்கு இழக்கும் - ஒருமிக்க இழப்பான்.

(க-உ) பின் நிகழ்வதை நினையாது நீதி தப்பிச் செய்யும் செயலால், அரசன் முன் ஈட்டிய பொருளையும் பின் அது ஈட்டுதற்கேதுவாகிய குடிகளையும் ஒருமிக்க இழப்பான். (554)

5.  அல்லல்பட்டு ஆற்றாது அழுதகண் ணீரன்றே
    செல்வத்தைத் தேய்க்கும் படை.

(ப-உ) அல்லல் பட்டு - (நீதியல்லன செய்தலாலே) வருந்தி; ஆற்றாது அழுத கண்ணீர் - (அதனைப்) பொறுக்கமாட்டாது (குடிகள்) அழுத கண்ணீரன்றோ; செல்வத்தை தேய்க்கும் படை - அவனுடைய செல்வதைக் குறைக்கும் ஆயுதம்.

(க-உ) அரசன் நீதியாக அரசு செலுத்தாமையால் வருத்தம் தங்காத குடிகளின் கண்ணீர் அல்லவோ அரசனின் பெருஞ் செல்வத்தை அழிக்கும் கருவி. (555)

6.  மன்னர்க்கு மன்னுதல் செங்கோன்மை அஃதின்றேல்
    மன்னாவாம் மன்னர்க் கொளி.

(ப-உ) மன்னர்க்கு மன்னுதல் செங்கோன்மை - அரசர்க்குப் (புகழ்) நிலைபெறுதல் நீதியினாலேயாகும்; அஃது இன்றேல் - அந் நீதி இல்லையாயின்; மன்னர்க்கு ஒளி மன்னா ஆம் - அரசர்க்குப் புகழ் நிலைபெறமாட்டாது.

அரசர்க்குப் புகழ் நீதியினால் உண்டாகும்; நீதியில்லையாயின் அவர்கக்குப் புகழ் நிலைபெறமாட்டாது. (556)

7.  துளியின்மை ஞாலத்திற் கெற்றற்றே வேந்தன்
    அளியின்மை வாழு முயிர்க்கு.

(ப-உ) வேந்தன் - அரசனது; அளி இன்மை - அருளில்லாமை
யானது; வாழும் உயிர்க்கு - (அவன் நாட்டில்) வாழும் குடிகளுக்கு; துளி இன்மை - மழையின்மையானது; ஞாலத்துக்கு எற்று அற்று - பூமியில் வாழும் உயிர்களுக்கு எவ்வகைத் துன்பந்தருமோ அவ்வகைத் துன்பந்தரும்.

(க-உ) மழையில்லாமையால் பூமியில் வாழும் உயிர்களுக்கு எவ்வகைத் துன்பம் ஏற்படுமோ அவ்வகைத் துன்பம் அரசன் குடிகளிடத் தில் இரக்கம் இல்லாதிருத்தலால் உண்டாகும். (557)

8.  இன்மையின் இன்னா துடைமை முறைசெய்யா
    மன்னவன் கோற்கீழ்ப் படின்.

(ப-உ) முறை செய்யா மன்னவன் - நீதி செய்யாத அரசனுடைய; கோல் கீழ் படின் - கொடுங்கோலின்கீழ் வாழ்தல்; இன்மையின் - பொருளின்மையைக்காட்டிலும்; உடைமை இன்னாது - பொருள் உடைமை துன்பம் தரும்.

(க-உ) நீதி செய்யாத அரசனின் கொடுங்கோலின்கீழ் வாழ்ந்தால் வறுமையைக் காட்டிலும் பொருளுடைமை துன்பந் தருவதாகும். (558)

9.  முறைகோடி மன்னவன் செய்யின் உறைகோடி
    ஒல்லாது வானம் பெயல்.

(ப-உ) மன்னவன் - அரசன்; முறைகோடி செய்யின் - நீதி தப்பிப் பொருளை ஈட்டினால்; உறை கோடி - பருவமழை இல்லாமல் போக; வானம் பெய்தல் ஒல்லாது - மேகம் பொழிதலைச் செய்யாது.

(க-உ) அரசன் நீதிதப்பிப் பொருளீட்டினால் பருவமழை
பெய்யாது. (559)

10. ஆபயன் குன்றும் அறுதொழிலோர் நூன்மறப்பர்
    காவலன் காவா னெனின்.

(ப-உ) காவலன் காவான் எனில் - அரசன் குடிகளைக் காப்பாற்றா னாயின் ; ஆ பயன் குன்றும் - பசுக்கள் கொடுக்கும் பால் குறையும்; அறு தொழிலோர் - அறத்தை வரையறுத்துக் கூறுவோர்; நூல் மறப்பர் - தமது நூல்களைக் கல்லாது மறந்து விடுவர்.

(க-உ) அரசன் குடிகளைக் காவாதுவிடின் பசுக்கள் கொடுக்கும் பால் குறையும்; அறம் கூறுவோர் தமது நூலை மறந்து * விடுவர். (560)

57. வெருவந்த செய்யாமை
(வெருவந்த செய்யாமை - அஞ்சத்தக்க செயல்களைச் செய்யாமை)

1.  தக்காங்கு நாடித் தலைச்செல்லா வண்ணத்தால்
    ஒத்தாங் கொறுப்பது வேந்து.

(ப-உ) தக்காங்கு - (ஒருவன்) தீங்கு செய்தவிடத்து) தக்க முறையாய் நின்று; நாடி - (அதனை) ஆராய்ந்து; தலைச் செல்லா வண்ணத்தால் - (பின்னும்) அது செய்யாதிருத்தற் பொருட்டு; ஒத்தாங்கு - (அக்குற்றத்திற்கு) ஏற்க; ஒறுப்பது வேந்து - தண்டிப்பது அரசன் செய்யத் தக்கதாகும்.

(க-உ) ஒருவன் குற்றஞ் செய்தவிடத்து அதனைத் தக்க முறையாக ஆராய்ந்து பின்னும் அவன் குற்றஞ் செய்யாதிருக்கும் படி குற்றத்துக்குத் தக்கவாறு தண்டித்தலே அரசன் செய்யத்தக்கது. (561)

2.  கடிதோச்சி மெல்ல வெறிக நெடிதாக்கம்
    நீங்காமை வேண்டு பவர்.

(ப-உ) ஆக்கம் - செல்வம்; நெடிது நீங்காமை வேண்டுபவர் - நெடுங்காலம் நீங்காமற் நிற்றலை விரும்புவோர்; கடிது ஓச்சி - (தண்டிக்கத் தொடங்கும்போது) அளவுகடக்கச் செய்பவர் போலத் தொடங்கி; மெல்ல எறிக - (செய்யும்போது) அளவு கடவாமற் செய்க.

(க-உ) செல்வம் நெடுங்காலம் நீங்காமல் நிற்றலை விரும்பும் அரசன் தண்டிக்கத் தொடங்கும்போது அளவுகடந்து செய்வது போலக் காட்டிச் செய்யுமிடத்து அளவோடு செய்தல் வேண்டும். (562)

3.  வெருவந்த செய்தொழுகும் வெங்கோல னாயின்
    ஒருவந்தம் ஒல்லைக் கெடும்.

(ப-உ) வெருவந்தம் செய்து - (அரசன் குடிகள்) அஞ்சத்தக்க செயல்களைச் செய்து; ஒழுகும் வெம் கோலன் ஆயின் - நடக்கும் கொடுங்கோலன் ஆயின்; ஒருவந்தம் - திண்ணமாக; ஒல்லை கெடும் - (அவன்) விரைவில் கெட்டுவிடுவான்.

(க-உ) அரசன் குடிகளஞ்சும் செயல்களைச் செய்து நடக்கும் கொடுங்கோலனாயின் அவன் திண்ணமாக விரைவில் கெட்டு
விடுவான். (563)

4.  இறைகடியன் என்றுரைக்கும் இன்னாச்சொல் வேந்தன்
    உறைகடுகி ஒல்லைக் கெடும்.

(ப-உ) இறை கடியன் என்று உரைக்கும் - (நமது) அரசன் கொடியன் என்று (குடிகளால்) சொல்லப்படுகின்ற; இன்னாச் சொல் வேந்தன் - துன்பந்தருஞ் சொல் சொல்லுதற்கு ஏதுவாக நடக்கின்ற அரசன்; உறை கடுகி ஒல்லை கெடும் - ஆயுளும் குறைந்து (செல்வத்தையும்) விரைவில் இழப்பான்.

(க-உ) குடிகள் இவன் கொடியன் என்று சொல்லும்படி நடக்கின்ற அரசன் வாழ்நாளும் குறைந்து செல்வத்தையும் விரைவில் இழப்பன். (564)

5.  அருஞ்செவ்வி யின்னா முகத்தான் பெருஞ்செல்வம்
    பேஎய்கண் டன்ன துடைத்து.

(ப-உ) அருஞ் செவ்வி - (தன்னைக் காணவேண்டுவோர்க்கு) அரிதாகிய சமயத்தையும்; இன்னா முகத்தான் - (கண்டால்) இனிமை யில்லாத முகத்தையும் உடையவனது; பெரும் செல்வம் - மிக்க செல்வமானது; பேஏய் கண்டு அன்னது உடைத்து - பேயால் காணப் பட்டது போல் ஒரு குற்றத்தை உடையது; காணுதல் - தன்வசமாக்குதல்; பேயால் காணப்பட்ட பொருள் - பேயிடத்துள்ள பொருள்; அது அதற்கும் பிறர்க்கும் பயன்படாது.

(க-உ) தன்னைக் காணவேண்டுவோர்க்குக் காணச் சமயமளிக் காதவனாயும், கண்டால் கடிந்த முகத்தை உடையவனாயுமுள்ளவனது பெரிய செல்வம் பேயிடத்துள்ள பொருள்போல் அவனுக்கோ பிறர்க்கோ
பயன்படாது. (565)

6.  கடுஞ்சொல்லன் கண்ணில னாயின் நெடுஞ்செல்வம்
    நீடின்றி யாங்கே கெடும்.

(ப-உ) கடுஞ் சொல்லன் - (அரசன்) கடுஞ்சொல்லை உடையவனும்; கண் இலன் ஆயின் - கண்ணோட்டமில்லாதவனும் ஆனால்; நெடுஞ்
செல்வம் - (அவனது) பெரிய செல்வமானது; நீடு இன்றி ஆங்கே கெடும் - நீடிக்காது அப்பொழுதே அழியும்.

(க-உ) அரசன் கடிய சொல்லுடையவனும் தாட்சணியமில்லாத வனுமாயின் அவனது பெரிய செல்வம் நீடிக்காது அப்பொழுதே கெடும். (566)

7.  கடுமொழியுங் கையிகந்த தண்டமும் வேந்தன்
    அடுமுரண் தேய்க்கும் அரம்.

(ப-உ) கடுமொழியும் - கடுஞ்சொல்லும்; கை இகந்த தண்டமும் - (குற்றத்திற்கு) அதிகமான தண்டனையும்; அடும் - (தன் பகைவரை) வெல்லுதற்கேற்ற; வேந்தன் - அரசனது; முரண்தேய்க்கும் அரம்; வலிமையைத் தேய்க்கும் அரமாகும்.

(க-உ) பகைவரை வெல்லக்கூடிய அரசனாயினும் கடுஞ்சொல்லும், குற்றத்துக்கு அதிகப்பட்ட தண்டனையும் அவனது வலிமையைக் குறைக்கும் அரமாகும். (567)

8.  இனத்தாற்றி எண்ணாத வேந்தன் சினத்தாற்றிச்
    சீறிற் சிறுகுந் திரு.

(ப-உ) இனத்து ஆற்றி - (காரியத்தைப்பற்றி) மந்திரிகளோடு கலந்து; எண்ணாத - ஆலோசித்துச் செய்யாத; வேந்தன் - அரசன்; (காரியம் தப்பியவிடத்து) சினந்து ஆற்றி - (தன்னைக்) கோபத்திலே செலுத்தி; சீறின் - (அவரைக்) கோபிப்பானாயின்; திரு - (அவனுடைய) செல்வம்; சிறுகும் - சுருங்கும்.

(க-உ) காரியத்தைப்பற்றி அமைச்சரோடு கலந்து ஆலோசித்துச் செய்யாது காரியம் தப்பிய விடத்து அரசன் அவர்களைக் கோபிப்பா னாயின் அவனுடைய செல்வம் சுருங்கும். (568)

9.  செருவந்த போழ்திற் சிறைசெய்யா வேந்தன்
    வெருவந்து வெய்து கெடும்.

(ப-உ) சிறை செய்யா வேந்தன் - (போர் வருமுன்னே தனக்கொரு காப்பிடமாக) அரண் செய்துகொள்ளாத அரசன்; செருவந்த போழ்தில் - போர்வந்த காலத்தில்; வெரு வந்து செய்து கெடும் - அஞ்சி விரைவில் கெடுவான்.

(க-உ) போர் வருவதன்முன் தனக்குக் காப்பாக அரண் செய்து கொள்ளாத அரசன் போர் வந்த காலத்தில் அஞ்சி விரைவில் கெட்டு
விடுவான். (569)

10. கல்லார்ப் பிணிக்குங் கொடுங்கோ லதுவல்ல
    தில்லை நிலக்குப் பொறை.

(ப-உ) கடுங்கோல் - கடுங்கோலனாகிய அரசன்; கல்லார் - கல்வி யறிவில்லாதவரை; பிணிக்கும் - (தன் காரியம் செய்வதற்குச்) சேர்த்துக் கொள்ளுவான்; அது அல்லது - அக்கூட்டமல்லது; நிலக்கு பொறை - நிலத்துக்குப் பாரம்; இல்லை - (வேறு) இல்லை.

(க-உ) கொடுங்கோலரசன் கல்வி யறிவில்லாதவரைத் தமது கருமஞ் செய்வதற்குச் சேர்த்துக் கொள்வான்; இவர்களைத் தாங்குவதிலும் பார்க்க வேறு அதிக பாரம் பூமிக்கு இல்லை. (570)

58. கண்ணோட்டம்
(கண் ஓட்டம் - தன்னோடு பழகினவர்களைக் கண்டால் அவர் சொன்னவை மறுக்கமாட்டாமை)

1.  கண்ணோட்டம் என்னுங் கழிபெருங் காரிகை
    உண்மையான் உண்டிவ் வுலகு.

(ப-உ) கண்ணோட்டம் என்னும் - கண்ணோட்டம் என்று சொல்லு
கின்ற; கழி பெரும் காரிகை - மிகச் சிறப்புடைய அழகானது; உண்மையால் - (அரசரிடத்தில்) காணப்படுதலால்; இவ்வுலகு உண்டு - இவ்வுலகு நிலபெறுகின்றது.

(க-உ) கண்ணோட்டம் என்று சொல்லப்படுகின்ற மிக்க சிறப் புடைய ஆபரணம் அரசரிடத்தில் காணப்படுவதால் இவ்வுலகு நிலை பெறுகின்றது. (571)

2.  கண்ணோட்டத் (து) உள்ளது உலகியல் அஃதிலார்
    உண்மை நிலக்குப் பொறை.

(ப-உ) உலகு இயல் - உலக நடை; கண்ணோட்டத்து உள்ளது - பழகியவர் முகம் கோணாமல் நடப்பதால்; நடைபெறு கின்றது; (ஆதலால்) அஃது இலார் உண்மை - அவ்வாறு நடவாதவர் இருத்தல்; நிலக்குப் பொறை - இவ்வுலகத்துக்குப் பாரமாவதற்கே; வேறெதர்க்குமில்லை.

(க-உ) உலக வாழ்க்கை தாட்சணியத்தால் நடப்பது; ஆதலால், தாட்சணியம் இல்லாதார் இருத்தல் நிலத்துக்குப் பாரமே.

3.  பண்ணென்னாம் பாடற் கியைபின்றேல் கண்ணென்னாங்
    கண்ணோட்ட மில்லாத கண்.

(ப-உ) பாடற்கு இயைபு இன்றேல் - பாடல் தொழிலுக்குப் பொருத்தமில்லையாயின்; பண் என் ஆம் - இசை என்ன பயனுடைய தாகும்; (அதுபோல) கண்ணோட்டமில்லாத கண் - கண்
ணோட்டமில்லாத விடத்து; கண் என்னாம் - கண் என்ன பயனை உடையது?

(க-உ) பாடும் தொழிலுக்குப் பொருத்தமில்லாதவிடத்து இசை யினால் என்ன பயன்? இதுபோலக் கண்ணோட்டமில்லாத விடத்துக் கண்ணினால் என்ன பயன் ? (573)

4.  உளபோல் முகத்தெவன் செய்யும் அளவினால்
    கண்ணோட்ட மில்லாத கண்.

(ப-உ) அளவினால் - வேண்டிய அளவுக்கு; கண்ணோட்டமில்லாத கண் - கண்ணோடுதலில்லாத கண்கள்; முகத்து உளபோல - முகத்தினிடத்து உள்ளனபோல் தோன்றுவதல்லது; எவன் செய்யும் - வேறென்ன பயனைச் செய்யும்?

(க-உ) வேண்டிய அளவுக்குக் கண்ணோடுதலில்லாத கண்கள் முகத்தில் உள்ளவை போல் தோன்றுவதல்லது வேறென்ன பயனைச் செய்யும். (574)

5.  கண்ணிற் கணிகலம் கண்ணோட்டம் அஃதின்றேல்
    புண்ணென் றுணரப் படும்.

(ப-உ) கண்ணிற்கு அணி கலம் - கண்ணிற்கு அழகு செய்யும் ஆபரணமாவது; கண்ணோட்டம் - தாட்சணியம்; அஃது இன்றேல் - அவ் வணிகலம் இல்லையாயின்; புண்என்று உணரப்படும் (அறிவுடையரால்) அது புண் என்று அறியப்படும்.

(க-உ) (ஒருவனுடைய) கண்ணுக்கு ஆபரணம் போன்றுள்ளது தாட்சணியம்; தாட்சணியம் இல்லாவிடில் அது புண் என்று அறியப்படும். (575)

6.  மண்ணோ டியைந்த மரத்தனையர் கண்ணோ(டு)
    இயைந்துகண் ணோடா தவர்.

(ப-உ) கண்ணோடு - (தாட்சணியப் படுதற்குரிய) கண்ணோடு; இயைந்து - கூடியிருந்தும்; கண் ஓடாதவர் - தாட்சணியப்படாதவர்; (நடந்து திரிபவராயினும்) மண்ணோடு இயைந்த - மண்ணோடு ‘பொருந்தி (பிறிதோரிடம் நகராமல்) நிற்கின்ற; மரத்து அனையர் - மரத்தை ஒப்பர்.

(க-உ) இரக்கத்தைக்காட்டும் கண்களையுடையரா யிருந்தும் இரக்கத்தைக் காட்டாவிட்டால் அவர்கள் நடந்து திரிபவராயினும் மண்ணில் நிற்கின்ற மரத்தை ஒப்பர். (576)

7.  கண்ணோட்டம் இல்லவர் கண்ணிலர் கண்ணுடையார்
    கண்ணோட்டம் இன்மையு மில்.

(ப-உ) கண்ணோட்டம் இல்லவர் - கண்ணோட்டம் இல்லாதவர்; கண் இலர் - கண்ணுடையவராகக் கருதப்படமாட்டார்; கண் உடையார் - கண்ணுடையவர்; கண்ணோட்டம் இன்மையும் இல் - கண்ணோட்டம் இல்லாமல் இருக்கமாட்டார்.

(க-உ) கண்ணோட்டம் இல்லாதவர் கண்ணுடைவராகக் கருதப் படார்;கண்ணுடையவர்கண்ணோட்டம்இல்லாதவராயிருக்கமாட்டார்.(577)

8.  கருமஞ் சிதையாமற் கண்ணோட வல்லார்க் (கு)
    உரிமை யுடைத்திவ் வுலகு.

(ப-உ) இவ்வுலகு - இவ்வுலகம்; கருமம் சிதையாமல் - (நீதி செய்தலாகிய தமது) தொழில் அழியாமல்; கண் ஓட வல்லார்க்கு - தாட்சணியப் படவல்ல அரசர்க்கு; உரிமை உடைத்து - உரியதாகுந் தன்மையை உடையதாகும்.

(க-உ) நீதி செலுத்தலாகிய தம்தொழில் கெடாமல் தாட்சணியம் செய்யவல்ல அரசர்க்கு இவ்வுலகம் உரித்தாகும். (578)

9.  ஒறுத்தாற்றும் பண்பினார் கண்ணுங்கண் ணோடிப்
    பொறுத்தாற்றும் பண்பே தலை.

(ப-உ) ஒறுத்து ஆற்றும் பண்பினார் கண்ணும் - தண்டித்து அடக்க வேண்டியவரிடத்தும்; கண்ணோடி - கண்ணோட்டஞ் செய்து; ஆற்றும் பண்பே - (அக்குற்றத்தைப்) பொறுக்கும் தன்மையே; தலை - (அரசர்க்கு) முதன்மையாகிய நற்குணம்.

(க-உ) தாம் தண்டித்து அடக்க வேண்டியவ ரிடத்தும் கண்ணோடி அவர் குற்றத்தைப் பொறுக்கும் தன்மையே அரசர்க்கு முதன்மையாகிய நற்குணம். (579)

10. பெயக்கண்டு நஞ்சுண் டமைவர் நயத்தக்க
    நாகரிகம் வேண்டு பவர்.

(ப-உ) நயத்தக்க நாகரிகம் வேண்டுபவர் - (யாவராலும்) விரும்பத் தக்க கண்ணோட்டத்தை விரும்புவோர்; நஞ்சு பெயக்கண்டும் - (பழகினவர்) நஞ்சை இடக்கண்டும்; உண்டு அமைவர் - (மறுக்கமாட் டாமல் அதனை) உண்டு பின்னும் (அவரோடு) பழகுவர்.

(க-உ) விரும்பத்தக்க கண்ணோட்டத்தை வேண்டுகின்றவர் பழகினவர் ஒருவர் தமக்கு நஞ்சிடக் கண்டாலும் அதனை உண்டு அவரோடு கலந்திருப்பர். (580)

59. ஒற்றாடல்
(ஒற்றாடல் - பிறரிடம் நிகழ்பவைகளை மறைவாக அறிந்து வந்து அரசனிடம் - கூறுதல்.)

1.  ஒற்றும் உரைசான்ற நூலும் இவையிரண்டும்
    தெற்றென்க மன்னவன் கண்.

(ப-உ) ஒற்றும் - ஒற்றனும்; உரைசான்ற நூலும் - புகழ் மிக்க அரசியல் நூலும்; இவை இரண்டும் - ஆகிய இவ்விரண்டையும்; கண் - (தனது) கண்ணாக; மன்னவன் தெற்றென்க - அரசன் தெளிய வேண்டும்.

(க-உ) ஒற்றனையும் புகழமைந்த அரசியல் நூலையும் தன்னிரண்டு கண்களாக அரசன் தெறிந்துகொள்ள வேண்டும். (581)

2.  எல்லார்க்கும் எல்லா நிகழ்பவை எஞ்ஞான்றும்
    வல்லறிதல் வேந்தன் தொழில்.

(ப-உ) எல்லார்க்கும் - எல்லாரிடத்தும்; நிகழ்பவை எல்லாம் - நடப்பன எல்லாவற்றையும் : நாற்தோறும் வல் அறிதல் - தினந்தோறும் (ஒற்றனாலே) விரைந்தறிதல்; வேந்தன் தொழில் - அரசனுக்கு உரிய தொழிலாகும்.

(க-உ) எல்லாரிடத்தும் நிகழ்கின்றவை எல்லாவற்றையும் நாள் தோறும் ஒற்றரால் விரைந்து அறிதல் அரசனுக்கு உரிய தொழிலாகும்.(582)

3.  ஒற்றினான் ஒற்றிப் பொருள்தெரியா மன்னவன்
    கொற்றங் கொளக்கிடந்த தில்.

(க-உ) ஒற்றினால் ஒற்றி - ஒன்றன் வழியாக (எல்லாரிடத்தும் நிகழ்பவற்றை) அறிந்துவரச்செய்து : பொருள் தெரியா- (அதனால் வரும்) பயனை ஆராய்ந்து அறியாத; மன்னவன் - அரசன்; கொற்றம் கொளக் கிடந்து இல் - வெற்றி அடையதற்குரிய (வேறு) வழி இல்லை.

(க-உ) ஒற்றர் வாயிலாக எல்லாரிடத்தும் நிகழ்பவற்றை அறிந்து வரச்செய்து அவற்றால் அடையும் பயனை ஆராயாத அரசனுக்கு வெற்றி அடைதற்குரிய வழி வேறு இல்லை. (583)

4.  வினைசெய்வார் தஞ்சுற்றம் வேண்டாதா ரொ ன்றாங்(கு)
    அனைவரையு மாராய்வ தொற்று.

(ப-உ) வினை செய்வார் - தமது காரியத்தைச் செய்வார்; தம் சுற்றம் - தமக்குச் சுற்றமாயிருப்பவர்; வேண்டாதார் - பகைவர்; என்ற ஆங்கு அனைவரையும் - என்று சொல்லப்பட்ட எல்லாரையும்; ஆராய்வது - ஆராய்கின்றவனே; ஒற்று - ஒற்றனாவான். என்ற வென்னும் அகர ஈறுதொக்கு என் என நின்றது.

ஆங்கு - அசை.

(க-உ) அரசாங்கவேலை செய்கின்றவர்களையும், அவரது உறவினரையும், பகைவரையும் ஆராய்கின்றவனே ஒற்றனாவான். அதுவே அவனது தொழில். (584)

5.  கடாஅ உருவொடு கண்ணஞ்சா தியாண்டும்
    உகாஅமை வல்லதே ஒற்று.

(ப-உ) கடா - (எவரது செய்தியை அறியச் சென்றானோ அவராலே) சந்தேகிக்கப்படாத; உருவொடு - வடிவோடு (பொருந்தி); கண் அஞ்சாது - (அவர் சந்தேகித்து அறியத் தொடங்கினால் கோபித்துப் பார்க்கின்ற அவர்) கண்ணில் அஞ்சாமல் நின்று; யாண்டும் - என்ன உபாயங்கள் செய்தாலும்; உகாமை - (மனத்தி லுள்ளவைகளை) வாய்விட்டுச் சொல்லாதிருக்க; வல்லதே ஒற்று - வல்லவனே ஒற்றனாவான்.

(க-உ) பிறருக்குத் தெரியாமல் ஒருவர் செய்யும் தொழிலைத் தான்மட்டுந் தெரிந்து கொள்கின்றவனுக்கு ஒற்றன் என்று பெயர். அவன் அவ்வேலையைத் தெரிந்துகொள்ளும்போது அவனைப் பிறர்காண நேரிட்டால் அவர்களால் சந்தேகப்படாத வடிவத்தோடு செல்லவேண்டும். கோபித்துப் பார்த்தாலும் என்ன தந்திரஞ் செய்தாலும் அஞ்சாமல் தான் அறிந்ததை வாய்விட்டுச் சொல்லாமல் இருத்தல் வேண்டும். அவனே ஒற்றனாயிருக்கத் தகுதியுடையவன். (585)

6.  துறந்தார் படிவத்த ராகி இறந்தாராய்ந் (து)
    என்செயினுஞ் சோர்வில தொற்று.

(ப-உ) துறந்தார் (ஆகி) முழுவதும் துறந்தவர்போல் வேடமிட்டும்; படிவத்தவர் ஆகி - விரத வொழுக்கத்தார் போலவும்; இறந்து - (போகக்கூடாத இடங்களிலெல்லாம்) போய்; ஆராய்ந் தறிந்து - என் செயினும் - (அவ்விடத்துள்ளோர் சந்தேகித்துப் பிடித்து) என்ன துன்பஞ் செய்து கேட்கினும்; சோர்விலது ஒற்று - தன்னை வெளிப்படுத்தாதவனே ஒற்றனாவான்.

(க-உ) முற்றத் துறந்தவராயும் விரத ஒழுக்கத்தினராயும் வேடமிட்டுப் போதற்கரிய இடங்களிலெல்லாம் நுழைந்து ஆராய வேண்டியவைகளை ஆராய்ந்தறிந்து, அவ்விடத்துள்ளார் சந்தேகித்துப் பிடித்து என்ன துன்பஞ் செய்து கேட்பினும் தன்னை வெளிப்டுத்தாதவனே ஒற்றனாவான். (586)

7.  மறைந்தவை கேட்கவற் றாகி அறிந்தவை
    ஐயப்பா டில்லதே யொற்று.

(ப-உ) மறைந்தவை - (பிறரின்) மறைவான செயல்களை; கேட்க வற்றாகி - (அவருக்கு உள்ளானவராலே) கேட்க வல்லவனாகி; அறிந்தவை - (கேட்டு) அறியப்பட்ட அச்செயல்களிலே; ஐயப்பாடு இல்லாதே - (பின்) சந்தேகமின்றிக் (கேட்டவற்றை) அறிபவனே; ஒற்று - ஒற்றனாவான்.

(க-உ) பிறர் மறைவாகச் செய்த செயல்களை அவர்களோடு சம்பந்தப்பட்டவர்களிடம் கேட்டறிய வல்லனாய் கேட்டறிந்தவற்றைப் பின் சம்சயத்துக்கு இடமின்றி அறியவல்லவனே ஒற்றனாவான். (587)

8.  ஒற்றொற்றித் தந்த பொருளையும் மற்றுமோர்
    ஒற்றினால் ஒற்றிக் கொளல்.

(ப-உ) ஒற்று - ஓர் ஒற்றனாலே; ஒற்றி - மறைவாக அறிந்து வந்து; தந்த பொருளையும் - அறிவிக்கப்பட்ட செய்தியையும்; மற்றும் ஓர் ஒற்றினால் - பின்னும் ஓர் ஒற்றனாலும்; ஒற்றி கொளல் - அறிந்துவரச் செய்து (ஒப்புநோக்கிக்) கொள்ளக்கடவன்.

(க-உ) ஓர் ஒற்றன் அறிந்துவந்து சொன்ன காரியத்தையும் அரசன் மற்றும் ஓர் ஒற்றனாலும் ஒற்றுவித்து ஒப்புமை கண்டு கொள்க. (588)

9.  ஒற்றொற் றுணராமை யாள்க உடன்மூவர்
    சொற்றொக்க தேறப் படும்.

(ப-உ) ஒற்று - ஒற்றனை (கையாளுமிடத்து); ஒற்று உணராமை ஆள்க - மற்ற ஒற்றன் (அவனை) அறியாதிருக்கும்படி ஆள்க; உடன் மூவர் - (வேறு வேறு விடப்பட்ட) மூவருடைய; சொல் - சொற்களும்; தொக்க - ஒத்திருக்குமானால்; தேறப்படும். (மெய்யென்று) தெளியப்படும்.

(க-உ) ஒற்றனைக் கையாளுமிடத்து அவனை மற்ற ஒற்றன் அறியாதபடி ஆளுக; தனித்தனி ஏவப்பட்ட மூவருடைய சொற்களும் ஒத்திருக்குமானால் அவர்கள் கூறிய செய்தியை மெய்யென நம்புக. (589)

10. சிறப்பறிய ஒற்றின்கண் செய்யற்க செய்யின்
    புறப்படுத்தா னாகு மறை.

(ப-உ) ஒற்றின்கண் - (இரசியங்களை அறிந்து சொல்லிய) ஒற்றனிடத்துச் செய்யும்; சிறப்பு அறிய - சிறப்பைப் (பிறர்) அறிய; செய்யற்க - செய்யாதிருத்தல் வேண்டும்; செய்யின் - அப்படிச் செய்வா னாயின்; மறை புறப்படுத்தான் ஆகும் - தன்னுடைய இரகசியத்தைத் தானே வெளிப்படுத்தினவனாவான்.

(க -உ) ஒற்றனுக்குச் செய்யும் சிறப்பை அரசன் மற்றவர்கள் அறியச் செய்தலாகாது; செய்யின் அவன் தன்னுடைய இரகசியத்தைத் தானே வெளிப்படுத்தினவனாவான். (590)

60. ஊக்கம் உடைமை
(ஊக்கம் உடைமை - வேலை செய்யுமிடத்து
சோர்வின்றி எழுச்சி கொண்டிருத்தல்)

1.  உடையர் எனப்படுவ (து) ஊக்கம் அஃதில்லார்
    உடைய (து) உடையரோ மற்று.

(ப-உ) உடையர் - (செல்வத்தை) உடையர்; எனப்படுவது ஊக்கம் - என்று சொல்லச் சிறந்து நிற்பது முயற்சி; அஃது - அதனை (ஊக்கத்தை); இலார் - இல்லாதார்; மற்று - வேறு : உடையது உடையரோ - உடையதாகிய பொருள்களைப் பெற்றிருந்தும் உடையராகார்.

(க -உ) ஒருவரைச் செல்வராக்குவது ஊக்கம்; ஊக்கமில்லாத வர் வேறு எதைப் பெற்றிருந்தாலும் செல்வர் ஆகார். (591)

2.  உள்ள முடைமை யுடைமை பொருளுடைமை
    நில்லாது நீங்கி விடும்.

(ப-உ) உள்ளம் உடைமை - (ஒருவனுக்கு) ஊக்கமுடைமையே (நிலைபெற்ற) உடைமையாகும்; பொருளுடைமை - மற்றைப் பொரு ளுடைமை யானது; நில்லாதுநீங்கிவிடும் - நிலைபெறாமல் நீங்கிப்போம்.

(க-உ) ஊக்கமுடைமையே ஒருவனுக்கு நிலைபெற்ற உடைமை யாகும்; மற்றைப் பொருளுடைமை நிலையானதன்று. (592)

3.  ஆக்கம் இழந்தேமென் (று) அல்லாவார் ஊக்கம்
    ஒருவந்தங் கைத்துடை யார்.

(ப-உ) ஒருவந்தம் ஊக்கம் - நிலையான ஊக்கத்தை; கைத்து உடையார் - கைப்பொருளாக உடையவர்; ஆக்கம் இழந்தேம் என்று ஒருவந்தம் அல்லவார் - நிலையான செல்வத்தை இழந்தேம் என்று வருந்தமாட்டார்.

(க-உ) நிலையான ஊக்கத்தை உடையார் கைப்பொருளை இழந்த விடத்து அதனை இழந்தோமென்று வருந்தியிரார். (593)

4.  ஆக்கம் அதர்வினாய்ச் செல்லும் அசைவிலா
    ஊக்கம் உடையான் உழை.

(ப-உ) அசைவு இலா ஊக்கம் உடையான் உழை - அசை வில்லாத முயற்சி உடையவனிடத்தே; ஆக்கம் அதர் வினாய் செல்லும் - செல்வம் வழிகேட்டுக் கொண்டு செல்லும்.

(க-உ) தளர்வில்லாத ஊக்கமுடையவனிடத்துச் செல்வம் வழி கேட்டறிந்து தானே வலியச் செல்லும். (594)

5.  வெள்ளத் தனைய மலர்நீட்டம் மாந்தர்தம்
    உள்ளத் தனைய துயர்வு.

(ப-உ) வெள்ளத்து அனைய மலர் நீட்டம் - (நின்ற) நீரின் அளவினது பூக்களின் காம்பினது நீளம்; (அதுபோல) மாந்தர்க்கு - மனிதருக்கு, உள்ளத்து அனையது - ஊக்கத்தின் அளவு; உயர்வு - உயர்ச்சி.

(க-உ) பூந்தண்டின் நீளம் அது நிற்கும் நீரின் அளவாகும். மக்களும் தங்கள் ஊக்கக்தினளவே உயர்வு பெறுவர். (595)

6.  உள்ளுவ தெல்லா முயர்வுள்ளல் மற்றது
    தள்ளினும் தள்ளாமை நீர்த்து.

(ப-உ) உள்ளுவது எல்லாம் - நினைப்பன எல்லாம்; உயர்வு உள்ளல் - உயர்வையே நினைக்க; அது தள்ளினும் - (அது) தவறியவிடத்தும்; மற்றது தள்ளாமை நீர்த்து - (அம்முயற்சி) முயன்று பெற்றதோடு ஒக்கும்.

(க-உ) எப்பொழுதும் மேலானவற்றையே நினைத்து முயலுதல் வேண்டும்; அவை தவறிப்போயினும் முயன்று அவற்றைப் பெற்றதோ டொக்கும். (596)

7.  சிதைவிடத்(து) ஒல்கார் உரவோர் புதையம்பின்
    பட்டுப்பா டூன்றும் களிறு.

(ப -உ) களிறு - யானை; புதை அம்பின் - கட்டாகிய அம்பினாலே; பட்டு - (புண்) பட்டவிடத்து; பாடு ஊன்றும் - (தளராமல் தன்) பெருமையை நிலைநிறுத்தும்; (அதுபோல) உரவோர் - மன எழுச்சியை யுடையவர்; சிதைவிடத்து - (தாம் நினைத்த உயர்ச்சிக்கு) அழிவுவந்த விடத்து; ஒல்கார் - தளராமல் தம் பெருமையை நிலைநிறுத்துவர்.

(க-உ) யானை அம்புமாரியால் புண்படுத்தப்பட்டபொழுது தளராது தன் பெருமையை நிலைநிறுத்தும்; அதுபோல ஊக்க முடையார் தாம் கருதிய உயர்ச்சிக்குக் கேடு வந்தாலும் தளராது தம் பெருமையை நிலைநிறுத்துவர். (597)

8.  உள்ள மிலாதவ ரெய்தா ருலகத்து
    வள்ளிய மென்னுஞ் செருக்கு.

(ப-உ) உள்ளம் இலாதவர் - மன எழுச்சி இல்லாதவர்; உலகத்து - இவ்வுலகத்தாருள்; வள்ளியம் என்னும் - கொடை உடையோம் என்று (சொல்லப்படும்); செருக்கு எய்தார் - மதிப்பைப் பெறார்.

(க-உ) ஊக்கமில்லாதவர் இவ்வுலகத்தாருள் தாம் கொடுக்கும் குணம் உள்ளவர் என்னும் மதிப்பைப் பெறார். (598)

9.  பரியது கூர்ங்கோட்ட தாயினும் யானை
    வெரூஉம் புலிதாக் குறின்.

(ப-உ) யானை பரியது - யானை எல்லா விலங்குகளிலும் பார்க்கப் பெரிய உடல் உடையது; (அதுவுமன்றி) கூர்ங்கோட்டது - கூர்மையான கொம்புகளையும் உடையது; ஆயினும் - ஆனாலும்; புலி தாக்குறின் - புலி தாக்கினால்; வெரூஉம் - (அதற்குப்) பயப்படும்.

(க -உ) யானை எல்லா விலங்குகளிலும் பார்க்கப் பெரியது; கூரிய கொம்புகளையும் உடையது; ஆயினும் புலி தாக்கினால் பயப்படும். (599)

10. உரமொருவற்கு உள்ள வெறுக்கைஅஃ தில்லார்
    மரமக்கள் ஆதலே வேறு.

(ப-உ) ஒருவற்கு உரம் உள்ளம் வெறுக்கை - ஒருவனுக்கு அறிவாவது ஊக்கமிகுதி; அஃது இல்லார் - அவ்வூக்கமில்லாதார் - மரம் - மரங்களாவார், மக்களாகார்; வேறு மக்கள் ஆதலே; (உண்மையான மரங்களுக்கும் இம்மரங்களுக்குமுள்ள) வேறுபாடு இவர் மக்கள் வடிவாயிருப்பதே (வேறில்லை).

(க-உ) ஒருவனுக்கு ஊக்க மிகுதியே உறுதியான அறிவு; அஃதிலாத வர் மரத்துக்குச் சமம்; வித்தியாசம் வடிவத்தில் மாத்திரமேயாம். (600)

61. மடி இன்மை
(மடி இன்மை - சோம்பியிருக்கும் குணம் இல்லாமை)

1.  குடியென்னுங் குன்றா விளக்கம் மடியென்னும்
    மாசூர மாய்ந்து கெடும்.

(ப-உ) குடி என்னும் குன்றா விளக்கம் - (தான் பிறந்த) குடியாகிய கெடாத விளக்கானது; மடி என்னும் மாசு ஊர - (ஒருவனது) சோம்பலாகிய இருளானது நெருங்க; மாய்ந்து கெடும் - கெட்டுப்போகும்.

(க-உ) சோம்பலாகிய இருள் நெருங்க ஒருவனது சிறந்த குடியாகிய விளக்கு மங்கி அணைந்துபோகும். (ஒருவன் சோம்பலா யிருப்பின் அவனது சிறந்த குடி கெட்டுவிடும்.) (601)

2.  மடியை மடியா வொழுகல் குடியைக்
    குடியாக வேண்டு பவர்.

(ப-உ) குடியை - (தாம் பிறந்த) குடியை; குடி ஆக வேண்டுபவர் - (மேன்மேலும் வளரும்) நல்ல குடியாக்க விரும்புகின்றவர்; மடியை - சோம்பலை; மடி ஆக ஒழுகல் - தான் அடக்கக் கூடியதாக (நினைத்து) முயற்சி செய்தல் வேண்டும்.

(க-உ) தமது குடி மேலும்மேலும் நற்குடியாக உயர வேண்டுமென விரும்புவோர் சோம்பலைக் கடிந்து முயலுதல் வேண்டும். (602)

3.  மடிமடிக் கொண்டொழுகும் பேதை பிறந்த
    குடிமடியுந் தன்னினும் முந்து.

(ப-உ) மடி - விடத்தகுந்த; மடி - சோம்பலை; கொண்டு ஒழுகும் பேதை பிறந்த குடி - (தன்னுள்ளே) கொண்டு நடக்கும் அறிவில்லாதவன் பிறந்த குடி; முந்து மடியும் - அவனைப் பார்க்கிலும் முற்பட்டு அழிந்துபோம்.

(க -உ) விடத்தக்க சோம்பலைத் தன்னுள்ளே கொண்டொழுகும் அறிவில்லாதவன் பிறந்த குடி அவன் இறப்பதற்கு முன்பே அழிந்துபோம். (603)

4.  குடிமடிந்து குற்றம் பெருகும் மடிமடிந்து
    மாண்ட வுஞற்றி லவர்க்கு.

(ப-உ) மடி மடிந்து - சோம்பலிலே வீழ்தலால்; மாண்ட உஞற்று இலவர்க்கு - சிறந்த முயற்சி செய்யாதவர்களுக்கு; குடிகெட்டு - குடியும்
கெட்டு; குற்றம் பெருகும் - குற்றங்களும் அதிகப்படும்.

(க-உ) சோம்பலில் வீழ்தலால் மேலான முயற்சி செய்யாதவருக்குக் குடியும் கெட்டுக் குற்றமும் பெருகும். (604)

5.  நெடுநீர் மறவி மடிதுயில் நான்கும்
    கெடுநீரார் காமக் கலன்.

(ப-உ) நெடு நீர் - (விரைவிற் செய்யவேண்டியவைகளை) நீடித்துச் செய்யுங் குணமும்; மறவி - மறதியும்; மடி - சோம்பலும்; துயில் -
நித்திரையும்; நான்கும் - ஆகிய இந்நான்கும்; கெடு நீரார் காமக் கலன் - அழிந்து போகும் இயல்பினையுடையார் விரும்பியேறும் மரக்கலமாகும்.

(க-உ) விரைந்து செய்வதனை நீடித்துச் செய்யும் இயல்பும், மறப்பதும், சோம்பலும், நித்திரையும் ஆகிய இந்நான்கும் அழிந்து போகும் இயல்பினையுடையார் விரும்பி ஏறும் மரக்கலமாகும். (605)

6.  படியுடையார் பற்றமைந்தக் கண்ணும் மடியுடையார்
    மாண்பயன் எய்த லரிது.

(ப-உ) படி உடையார் - நிலம் முழுவதையும் ஆண்ட அரசரது; பற்று - செல்வம்; அமைந்தக் கண்ணும் - இயற்கையாக நன்கு வாய்ந்த போதும்; மடி உடையார் - சோம்பலுடையவர்; மாண்பயன் எய்தல் அரிது - (அதனால்) பெரும்பயன் அடைதல் இல்லை.

(க-உ) நில முழுவதையும் ஆண்ட அரசரது செல்வம் தானேவந்து அடைந்த விடத்தும் சோம்பலுடையவர் அதனால் சிறந்த பயனை
அடையமாட்டார். (606)

7.  இடிபுரிந் தெள்ளுஞ்சொற் கேட்பர் மடிபுரிந்து
    மாண்ட வுஞற்றி லவர்.

(ப-உ) மடிபுரிந்து - சோம்பலை விரும்புதலால்; மாண்ட உஞற்று இலளர் - சிறந்த முயற்சி செய்யாதவர்; இடி புரிந்து - (தமது நட்பினர்) கண்டித்துப் புத்தி சொல்லி; (அதனால் பயன் காணாமையால்) எள்ளும் சொல் கேட்பர் - பிறர் பின் இகழ்ந்துரைக்கும் சொல்லைக் கேட்பார்கள்.

(க-உ) சோம்பலை விரும்புதலால் சிறந்த முயற்சி செய்யாதவர் பிறரால் மிகக் கடுமையாக இகழ்ந்துரைக்கும் சொற் கேட்டற்குரியர். (607)

8.  மடிமை குடிமைக்கண் தங்கிற்றன் ஒன்னார்க்(கு)
    அடிமை புகுத்தி விடும்.

(ப-உ) மடிமை - சோம்பற்றன்மையானது; குடிகைக்கண் - உயர்குலத்தில் பிறந்தவனிடத்தே; தங்கின் - தங்குமாயின்; (அது) தன் ஒன்னார்க்கு அடிமை புகுத்தி விடும் - தன் பகைவர்க்கு அடிமையாகுந் தன்மையை அடைவித்து விடும்.

(க-உ) உயர் பிறப்பினனாகியவனிடத்தே சோம்பல் தங்குமாயின், அது அவனைப் பகைவர்க்கு அடிமையாக்கி விடும். (608)

9.  குடியாண்மை யுள்வந்த குற்றம் ஒருவன்
    மடியாண்மை மாற்றக் கெடும்.

(ப-உ) ஒருவன் மடி ஆண்மை - ஒருவன் சோம்பல் கொண்டு
நடத்தலை; மாற்ற -ஒழிக்க; குடி ஆண்மையுள் வந்த குற்றம் கெடும் - குடும்பத்தை நடத்துவதில் வந்த குற்றங்கள் கெட்டுப்போம்.

(க-உ) ஒருவன் சோம்பலை ஒழிப்பானாயின் அவன் குடும்பத்தை நடத்துவதில் வந்த குற்றங்கள் கெட்டுப்போம். (609)

10. மடியிலா மன்னவன் எய்தும் அடியளந்தான்
    தாஅய தெல்லா மொருங்கு.

(ப-உ) மடிஇலா மன்னவன் - சோம்பலில்லாத அரசன்; அடி - (தன்) அடியினது அளவினாலே; அளந்தான் - (எல்லா உலகங்களையும்) அளந்த திருமால்; தாயது எல்லாம் - கடந்த உலகப் பரப்பு முழுவதையும்; ஒருங்கு எய்தும் - ஒருமிக்க அடைவான்.

(க-உ) தனது பாதத்தினால் எல்லா உலகையும் அளந்த திருமால் கடந்த உலகப்பரப்பு முழுவதையும், சோம்பலில்லாத அரசன் ஒருங்கே
அடைவான். (610)

62. ஆள்வினை உடைமை
(ஆள்வினை உடைமை - விடாமுயற்சி யுடையனாயிருக்கும் தன்மை)

1.  அருமை யுடைத்தென்று அசாவாமை வேண்டும்
    பெருமை முயற்சி தரும்.

(ப-உ) அருமை உடைத்து என்று - (ஒரு செயலைச் செய்தல்) கடுமையானது என்று நினைத்து; அசாவாமை வேண்டும் - தளராது இருத்தல்வேண்டும்; முயற்சி பெருமை தரும் - முயற்சி பெருமையை உண்டாகும்.

(க-உ) ஒரு வேலையைச் செய்யத் தொடங்கு முன் அது தான் செய்வதற்குக் கடுமையானது என்று நினைத்துச் சோராமல் இருத்தல் வேண்டும்; அத்தகைய மன எழுச்சி பெருமையை உண்டாக்கும். (611)

2.  வினைக்கண் வினைகெட வோம்பல் வினைக்குறை
    தீர்ந்தாரின் தீர்ந்தன் றுலகு.

(ப-உ) உலகு - உலகமானது; வினைக்குறை தீர்ந்தாரின் தீர்ந்தன்று - தொழிலை முழுமையும் செய்யாது (குறையாக) விட்டவரை ஏற்றுக் கொள்ளாது; (அதனால்) வினைக்கண் - (செய்யத்தகும்) தொழிலிடத்தே; வினைகெடல் ஓம்பல் - முயற்சிக் குறைவாயிருத்தலை ஒழிக்க வேண்டும்.

(க-உ) தொழிலை ஆரம்பித்துக் குறையாக விட்டவரை உலகம் ஏற்றுக் கொள்ளாது; ஆகவே ஒரு வேலையைத் தொடங்கிய பின் குறையாக விடுதல் கூடாது.

3.  தாளாண்மை யென்னுந் தகைமைக்கண் தங்கிற்றே
    வேளாண்மை யென்னும் செருக்கு.

(ப -உ) வேளாண்மை என்னும் செருக்கு - (எல்லாருக்கும் ) உபகாரஞ் செடய்தலென்னும் மேம்பாடு; தாளாண்மை என்னும் .விடாமுயற்சி என்று சொல்லப்படுகின்ற; தகைமைக்கண் - உயர்ந்த குணத்திலே;தங்கிற்று ஏ - நிலைபெற்றதே .

(க-உ) உகாரம் செய்தல் என்னும் மேன்மை, விடாமுயற்சியுள்ள உயர்ந்த குணத்தவருக்கே உரியது . (613)

4.  தாளாண்மை யில்லாதான் வேளாண்மை பேடிகை
    வாளாண்மை போலக் கெடும் .

(ப-உ) தாளாண்மை இல்லாதவன் - முயற்சி இல்லாதான்; வேளாண்மை - (பிறர்க்கு) உபகாரஞ் செய்தல்; பேடி - (படைகண்டால் அஞ்சும்) பெண் தன்மையுள்ளவனுடைய; கை வாள் ஆண்மை போல - கையிடத்து வாள் பிடித்தலால் உண்டாகும் . வீரம் போல்; கெடும் - இல்லையாகும் .

(க-உ) முயற்சியில்லாதவன் (பிறருக்கு ) உபகாரஞ் செய்யமுயலுதல் பெண் தன்மையுள்ளவன் தன் கையினால் வாளைப் பயன்படுத்த முயன்றது போலாகும் . (614)

5.  இன்பம் விழையான் வினைவிழைவான் தன்கேளிர்
    துன்பந் துடைத்தூன்றுந் தூண்.

(ப-உ) இன்பம் விழையான் - (தனக்கு) இன்பத்தை விரும்பாதவனாகி; வினை விழைவான் - தொழில் முடித்தலையே விரும்புவோன்; தன் கேளிர் - தன் சுற்றத்தாரது; துன்பம் துடைத்து - துன்பத்தைப் போக்கி; ஊன்றும் தூண் - (குடும்ப பாரத்தைக்) தாங்குவதாகிய தூணாவான்.

(க-உ) தனக்கு இன்பத்தை விரும்பாமல் தொழில் முடித்தலையே விரும்புகின்றவன் தன் உறவினரின் துன்பத்தை நீக்கி அவரைத் தாங்கும் தூணாவான். (615)

6.  முயற்சி திருவினை யாக்கும் முயற்றின்மை
    இன்மை புகுத்தி விடும்.

(ப-உ) முயற்சி திருவினை ஆக்கும் - ஊக்கம் செல்வத்தை
உண்டாக்கும்; முயற்று இன்மை இன்மை புகுத்திவிடும் - அம்முயற்சி இல்லாமையானது வறுமையை அடைவித்து விடும்.

(க-உ) முயற்சி செல்வத்தை உண்டாக்கும்; அஃதில்லாமை வறுமையை அடைவிக்கும். (616)

7.  மடியுளாள் மாமுகடி யென்ப மடியிலான்
    தாளுளாள் தாமரையி னாள்.

(ப-உ) மாமுகடி - கரிய மூதேவி; மடி உளாள் - சோம்பலிடத்தே இருப்பாள்; தாமரையினாள் - சீதேவி; மடி இலான் தாள் உளாள் என்ப - சோம்பலில்லாதவனது முயற்சியிடத்தே இருப்பாள் என்பர்.

(க-உ) மூதேவி சோம்பலுள்ளவனிடத்தே இருப்பாள்; சீதேவி முயற்சியுள்ளவனிடத்தே இருப்பாள். (617)

8.  பொறியின்மை யார்க்கும் பழியன்(று) அறிவறிந்து
    ஆள்வினை இன்மை பழி.

(ப-உ) பொறி இன்மை - (பயனைத் தருவதாகிய) முன் செய்த புண்ணியம் இல்லாமை; யார்க்கும் பழி அன்று - எவர்க்கும் இழிவு ஆகாது; அறிவு அறிந்து - அறியவேண்டியவைகளை அறிந்து; ஆள்வினை இன்மை - தொழில செய்யாமையே; பழி - பழிப்பதாகும்.

(க-உ) நற்பயனைத் தருவதாகிய புண்ணியம் இல்லாமை ஒருவருக்கு இழிவாகாது; அறியவேண்டியவற்றை அறிந்து தொழில் செய்யாமையே பழியாகும். (618)

9.  தெய்வத்தான் ஆகா (து) எனினும் முயற்சிதன்
    மெய்வருத்தக் கூலி தரும்.

(ப -உ) தெய்வத்தான் - (முயன்ற தொழில்) விதி வகையால்; ஆகாது எனினும் - (கருதிய பயனைத்) தராது ஆயினும்; முயற்சி - முயற்சியானது; தன் மெய் - தனது உடம்பு; வருத்த கூலி தரும் - (வருந்திய) வருத்தத்தின் அளவு கூலிதரும் (வீணாகாது).

(க-உ) முயன்ற தொழில் ஊழ்வசத்தால் கருதிய பயனைத் தராதாயி னும், அம்முயற்சி, உடம்பு வருந்திய அளவுக்குக் கூலிதரும். (619)

10. ஊழையும் உப்பக்கங் காண்பர் உலைவின்றித்
    தாழா(து) உஞற்று பவர்.

(ப-உ) உலைவு இன்றி - இளையாமல்; தாழாது - தாமதியாது; உஞற்றுபவர் - (தொழிலை) முயல்பவர்; ஊழையும் - விதியையும்; உப்பக்கங் காண்பர் - புறங்காண்பர்.

(க-உ) இளைக்காது தொழிலை விரைந்து செய்பவர் பயனை விலக்குவதாகிய விதியையும் வெல்லுவர். (620)

63. இடுக்கண் அழியாமை
(இடுக்கண் அழியாமை - இடையூறுகளால் மனந்தளராமை)

1.  இடுக்கண் வருங்கால் நகுக அதனை
    அடுத்தூர்வ(து) அஃதொப்ப(து) இல்.

(ப-உ) இடுக்கண் - (விதியால் தனக்குத்) துன்பமானது; வருங்கால் - வருமிடத்து; நகுக - (அதற்கு வருந்தாது) மனம் மகிழ்க; (ஏனெனில்) அதனை - அத் துன்பத்தை; அடுத்து ஊர்வது - மேலும் தொடர்ந்து வரத்தக்கது; அஃது ஒப்பது இல் - அம்மகிழ்ச்சி போல்வது (வேறே) இலது.

(க-உ) ஒருவன் துன்பம் வரும்போது அதற்கு வருந்தாது மகிழ
வேண்டும்; ஏனெனில் அதனைத் தொடர்ந்துவரத் தக்கது மகிழ்ச்சியே யாகும். (621)

2.  வெள்ளத் தனைய இடும்பை அறிவுடையான்
    உள்ளத்தி(ன்) உள்ளக் கெடும்.

(ப-உ) வெள்ளத்து அனைய இடும்பை - வெள்ளம்போலக் கரையில்லாத துன்பமெல்லாம்; அறிவுடையான் உள்ளத்தின் உள்ள - அறிவுடையவன் உள்ளத்தினாலே (ஒன்றை) நினைத்த அளவிலே; கெடும் - கெட்டுப்போகும்.

(க-உ) அறிவுடையான் தன்மனத்தால் ஒரு உபாயத்தை நினைப்பா னாயின் அவன்முன் வெள்ளம்போல் வந்த கரையில்லாத துன்பங்கள் எல்லாம் கெடும். (622)

3.  இடும்பைக்(கு) இடும்பை படுப்பர் இடும்பைக்(கு)
    இடும்பை படாஅ தவர்.

(ப-உ) இடும்பைக்கு - துன்பத்துக்கு; இடும்பை படாதவர் - வருந்தாதவர்; இடும்பைக்கு - துன்பத்துக்கு; இடும்பை படுப்பர் - (தாம்) துன்பத்தை உண்டாக்குவர்.

(க-உ) துன்பத்துக்கு வருந்தமாட்டாதவர்கள் அத்துன்பத் துக்குத் துன்பம் விளைப்பர். அதாவது, துன்பத்தைக் கண்டு அஞ்சாதவர்கள் அத்துன்பத்தை வருத்தம் தரும் முயற்சிகளால் போக்குவர். (623)

4.  மடுத்தவாய் எல்லாம் பகடன்னான் உற்ற
    இடுக்கண் இடர்ப்பா(டு) உடைத்து.

(ப-உ) மடுத்தவாய் எல்லாம் - தடைப்பட்ட விடங்களிலெல்லாம்; பகடு அன்னான் - (வண்டியை இழுத்துச் செல்லும்) எருதைப்போல் தொழிலை மேற்கொண்டு செலுத்த வல்லவனை; உற்ற இடுக்கண் - அடைந்த துன்பம்; இடர்ப்பாடு உடைத்து - தானே துன்பப்படுதலை உடையதாம்.

(க-உ) தடை நேர்ந்த இடங்களில் வண்டியை இழுக்கும் எருது போலத் தொழிலை மேற்கொண்டு செலுத்த வல்லவனை அடைந்த துன்பம் தானே துன்பத்தை யடையும். (624)

5.  அடுக்கி வரினும் அழிவிலா னுற்ற
    இடுக்கண் இடுக்கண் படும்.

(ப-உ) அடுக்கி வரினும் - இடைவிடாது மேலும் மேலும் வந்தாலும்; அழிவு இலான் உற்ற இடுக்கண் - (தனது முயற்சியை) விடாதவனை அடைந்த துன்பம்; இடுக்கண் படும் - துன்பப்படும்.

(க-உ) இடைவிடாது மேன்மேல் வந்தனவாயினும் தன் ஊக்கத்தை விடாதவனை அடைந்த இடையூறுகள் தாமே இடர்ப்பட்டொழியும்.(625)

6.  அற்றேமென் றல்லற் படுபவோ பெற்றேமென்(று)
    ஓம்புதல் தேற்றா தவர்.

(ப-உ) பெற்றேம் என்று - (செல்வம் பெற்றகாலத்து) அதனை உடையேமென்று; ஓம்புதல் தேற்றாதவர் - அதனைச் (செலவிடாது) பாதுகாத்தலைப் பொருட்படுத்தாதவர்; அற்றேம் என்று - வறியே மாயினோ மென்று; அல்லல்படுபவோ - துன்பப்படுவரோ.

(க-உ) செல்வம் வந்த காலத்து அதனைச் செலவிடாது பாதுகாக்கா தவர் பின் வறுமைவந்த காலத்து பொருள் இல்லை என்று துன்பமடைவ தில் என்ன பயன்? (626)

7.  இலக்கம் உடம்பிடும்பைக் கென்று கலக்கத்தைக் கையாறாக் கொள்ளாதா மேல் .

(ப-உ) மேல் - அறிவுடையார்; உடம்பு - தேகமானது; இடும்பை - துன்பமாகிய வாளுக்கு; இலக்கம் என்று - குறியிடம் என்று தெளிந்து; கலக்கத்தை கையாறு ஆ கொள்ளாதாம் - தம்மிடம் அதனைத் துன்பமாகக் கொள்ளார் .

(க-உ)அறிவுடையார் ,உடம்பு துன்பம் என்னும் வாளுக்கு இலக்கு என்று அறிந்து தம்மேல் வந்த துன்பத்தைத் துன்பமாகக் கொள்ளார் .(627)

8.  இன்பம் விழையான் இடும்பை இயல்பென்பான்
    துன்பம் உறுதல் இலன் .

(ப-உ) இன்பம் விழையான் - (தம்முடம்புக்கு) இன்பமான வற்றை விரும்பாது; இடும்பை இயல்பை என்பான் - துன்பம் இயற்கை என்பவன்; துன்பம் உறுதல் இலன் - துன்பம் அடையான்.

(க - உ) உடம்பிற்கு இன்பமானவற்றை விரும்பானாய், செயல் களில் துன்பம் உண்டாதல் இயற்கைவிதி என அறிந்திருப்பவன் ஒருபோதும் துன்பம் அடையான் . (628)

9.  இன்பத்துள் இன்பம் விழையாதான் துன்பத்துள்
    துன்ப முறுத லிலன் .

(ப-உ) இன்பத்துள் இன்பம் விழையாதான் - இன்பம் வந்தபோது அவ்வின்பத்தை விரும்பாதவன்; துன்பத்துள் துன்பம் உறுதல் இலன் - துன்பம் வந்தவிடத்தும் துன்பம் அடைதல் இல்லை ஆவன் .

(க-உ) இன்பத்தை இன்பமாக மனதாற்கொண்டு நுகராதவன் துன்பம் வந்தகாலத்து அதனைத் துன்பமாகக் கருதமாட்டான் .

10. இன்னாமை யின்பம் எனக்கொளின் ஆகுந்தன்
    ஒன்னார் விழையும் சிறப்பு .

(ப-உ) இன்னாமை - (செயலைச் செய்யும்போது முயற்சியால் வரும் துன்பத்தையே; இன்பம் என கொளின் - மகிழ்ச்சியாகக் கொள்வானானால்; தன் ஒன்னார் விழையும் சிறப்பு; ஆகும் - உண்டாகும் .

(க- உ) ஒருவன் முயற்சியினால் உண்டாகும் துன்பத்தை இன்பமாகக் கொள்ளுவானானால் அவன் தனது பகைவரும் மதிக்கத்தக்க சிறப்பை அடைவான். (630)


2. அங்கவியல்

64. அமைச்சு
(அமைச்சு - அமைச்சரின் குணஞ் செயல்களின் தன்மை)

1.  கருவியும் காலமும் செய்கையும் செய்யும்
    அருவினையும் மாண்ட (து) அமைச்சு.

(ப-உ) (தொழில் செய்யும்போது) கருவியும் - அதற்கு வேண்டிய கருவிகளும்; காலமும் - (அதற்கேற்ற) காலமும்; செய்கையும் - அது செய்யும் விதமும்; செய்யும் அருவினையும் - (அவ்விதத்திலே) செய்யப்படும் அரிய தொழில்களும்; மாண்டது அமைச்சு - பொருந்த எண்ண வல்லவனே மந்திரியாவான். கருவியாவன : படையும் பொருளும்.

(க-உ) தொழில் செய்யும்போது அதற்கு வேண்டும் கருவிகளும், ஏற்ற காலமும், அது செய்யும் வகையும் அவ்விடத்தில் செய்யப்படும் அரிய செயலின் தன்மைகளும் ஆகியவைகளை அறியவல்லவனே மந்திரியாவான். (631)

2.  வன்கண் குடிகாத்தல் கற்றறிதல் ஆள்வினையோ(டு)
    ஐந்துடன் மாண்ட(து) அமைச்சு.

(ப-உ) வன்கண் - (தொழிற் செய்யுமிடத்து) உறுதிப்பாடும்; குடிகாத்தல் - குடிகளைக் காத்தலும்; கற்று அறிதல் - (நீதி நூல்களைக்) கற்று (விதிவிலக்குகளை) அறிதலும்; ஆள்வினை - முயற்சியும்; ஐந்துடன் மாண்டது அமைச்சு - (முன் குறளிற் கூறிய) அங்கங்கள் ஐந்துடனே திருந்த உடையவனே மந்திரியாவான். (முன் குறளிற் கூறியவை : சேனை, பொருள், காலம், செய்யும் விதம், அவ்விதத்தில் செய்யப்படும் அரிய தொழில்கள்.)

(க-உ) தொழில் செய்வதில் உறுதிப்பாடும், குடிகளைக் காத்தலும், நீதி நூல்களைக் கற்று விதிவிலக்குகளை அறிதலும், முயற்சியும் ஆகிய இவையோடு முன் குறளிற் கூறிய ஐந்து அங்கங்களுடனே நிறைவாக உடையவனே மந்திரியாவான். (632)

3.  பிரித்தலும் பேணிக் கொளலும் பிரிந்தார்ப்
    பொருத்தலும் வல்ல(து) அமைச்சு.

(ப-உ) (போர் வந்தவிடத்து) பிரித்தலும் - (பகைவர்க்குத் துணையாய் நிற்பவரை அவரை விட்டுப்) பிரித்தலும்; பேணிக் கொளலும் - (தன்மினத் தோரை) இடைபிரியாமற் (கொடையி னாலும் இன்சொல்லினாலும்) காத்துக் கொள்ளுதலும்; பிரிந்தார் - (தம்மைவிட்டுப்) பிரிந்தவரை; பொருத்தலும் - (தம்மோடு) இணக்குவித்தலும்; வல்லது அமைச்சு - வல்லவனே அமைச்ச னாவான்.

(க-உ) போர் வந்தபோது பகைவர்க்குத் துணையானவரை அவரை விட்டுப் பிரித்தலும், தம்பக்கம் உள்ளவரை அவர் பிரியாமல் கொடை இன்சொல் முதலியவற்றால் தழுவிக் கொள்ளுதலும், முன்னே தம் பக்கத்திலிருந்து விட்டுப் பிரிந்தவரைப் பொருத்த வேண்டிற் பொருத்தலும் வல்லவனே அமைச்சனாவான். (633)

4.  தெரிதலும் தேர்ந்து செயலும் ஒருதலையாச்
    சொல்லலும் வல்ல (து) அமைச்சு.

(ப-உ) தெரிதலும் - ஒரு கருமத்தை நன்றாக ஆராய்தலும்; தேர்ந்து செயலும் - அது முடியும் வகையை ஆராய்ந்து செய்தலும்; துணிந்து சொல்லலும் - சந்தேகத்துக்கு இடமில்லாமல் துணிந்து சொல்லுதலிலும் வல்லவன் மந்திரியாவான்.

(க-உ) ஒரு கருமத்தை ஆராய்தலிலும் , அதனை முடிக்கும் வகையைச் சிந்தித்துச் செய்தலிலும், சந்தேகத்துக்கு இடமின்றித் துணிந்து சொல்லுதலிலும் வல்லவன் மந்திரியாவான். (634)

5.  அறனறிந் தான்றமைந்த சொல்லானெஞ் ஞான்றும்
    திறனறிந்தான் தேர்ச்சித் துணை.

(ப-உ) அறன் அறிந்து - (அரசனால் செய்யப்படும்) நீதியை அறிந்து; ஆன்று அமைந்த சொல்லான் - நிறைந்த அடக்கமான சொல்லை உடையவனாய்; எஞ்ஞான்றும் திறன் அறிந்தான் - எப்பொழுதும் காரியங்களைச் செய்யும் வழிகளை அறிந்தவன்; தேர்ச்சி துணை - ஆலோசனைக்குத் துணையாவான்.

(க-உ) அரசனாற் செய்யப்படும் நீதிகளை அறிந்து தனக்கேற்ற கல்வியால் நிறைந்த அடக்கமான சொல்லையுடையனாய் எக்காலத்திலும் காரியங்களைச் செய்யும் வழிகளை அறிந்தவனாய் உள்ளவன் ஆலோசனைக்குத் துணையாவான். (635)

6.  மதிநுட்பம் நூலோ டுடையார்க் கதிநுட்பம்
    யாவுள முன்னிற் பவை.

(ப-உ) மதிநுட்பம் - (இயற்கையாகிய) புத்தி நுட்பத்தை; நூலோடு - (செயற்கையாகிய) நூலறிவோடு; உடையார்க்கு - உடைய மந்திரிமாருக்கு; அதி நுட்பம் - அதிக நுட்பத்தையுடைய ஆலோசனைகளாய்; முன் நிற்பவை யா உள - எதிர் நிற்பவை எவை உள?

(க-உ) இயற்கையாகிய நுண்ணறிவைச் செயற்கையாகிய நூலறி வோடு உடையவராய மந்திரிமாருக்குப் பகைவரின் அதிக நுட்பமுடைய உபாயங்கள் எதிர் நிற்கமாட்டா. (636)

7.  செயற்கை யறிந்தக் கடைத்தும் உலகத்(து)
    இயற்கை யறிந்து செயல்.

(ப-உ) செயற்கை - நூல் வழியினால் தொழில் செய்யும் வகையை; அறிந்தக் கடைத்தும் - அறிந்த விடத்தும்; உலகத்து இயற்கை - உலகத்திலே அப்போது நடக்கின்ற இயற்கையை; அறிந்து - தெரிந்து; செயல் - (அதனோடு பொருந்தச்) செய்ய வேண்டும்.

(க-உ) நூல் அறிவால் வேலைகளைச் செய்யும் வல்லமையை அறிந்த விடத்தும் அப்போது நடக்கின்ற உலக நடையை அறிந்து அதனோடு பொருந்தச் செய்தல் வேண்டும். (637)

8.  அறிகொன்று அறியான் எனினும் உறுதி
    உழையிருந்தான் கூறல் கடன்.

(ப-உ) அறிகொன்று - (அறிந்துசொன்னவரது) அறிவையும் தட்டி; அறியான் எனினும் - (அரசன் தானும்) அறியாமலிருந்தாலும்; (அக் குற்றத்தைக் கண்டு சும்மா விராது) உறுதி கூறல் - (அவனுக்கு) உறுதியான வற்றைக்கூறுதல்; உழையிருந்தான் கடன் - பக்கத்திலிருக்கும் மந்திரியின் கடமை.
உழையிருந்தான் - மந்திரி. கொன்று - இழித்துக் கூறி.

(க-உ) அறிந்து சொல்பவரின் நல்லுரைகளைக் கேளாமலும் தானுமறியாமலும் இருக்கும் அரசனுக்கு நன்மை தரும் வார்த்தைகளைக் கூறுதல் மந்திரியின் கடமை. (638)

9.  பழுதெண்ணும் மந்திரியிற் பக்கத்துள் தெவ்வோர்
    எழுபது கோடி உறும்.

(ப-உ) பக்கத்துள் - பக்கத்தே இருந்து; பழுது எண்ணும் - தீங்கு செய்ய எண்ணும்; மந்திரியின் - அமைச்சன் ஒருவனிலும் பார்க்க; ஓர் எழுபது கோடி தெவ் உறும் - ஒரு எழுபது கோடி பகைவர் ஏற்படுதல் பொறுக்கத்தக்கது.

(க-உ) பக்கத்தே இருந்து தீங்கு நினைக்கும் அமைச்சனிலும் பார்க்க அரசனுக்கு எழுபதுபோடி பகைவர் ஏற்படுதல் பொறுக்கத் தக்கது. (639)

10. முறைப்படச் சூழ்ந்து முடிவிலவே செய்வர்
    திறப்பா டிலாஅ தவர்.

(ப-உ) திறப்பாடு இலாதவர் - (செய்யும் தொழில்களை முடித்தற் கேற்ற) திறமை இல்லாதவர்; முறைப்படச் சூழ்ந்தும் (முன்) செய்யும் முறைகளை ஆலோசித்திருந்தும்; முடிவு இல செய்வர் - அவை முற்றுப் பெறாவகையே செய்வர்.

(க-உ) செய்யும் தொழிலை முடிக்கும் திறமை இல்லாத அமைச்சர், செய்யும் காரியங்களை முன் முறைப்பட ஆலோசித்து வைத்தும் செய்யுமிடத்து அவற்றை முடிவாகச் செய்யமாட்டார்.

65. சொல்வன்மை
(சொல்வன்மை - தனது எண்ணம் றிறைவேறும்படி சொல்லும் சொற்களை வன்மையாகச் சொல்லுதல்)

1.  நாநல மென்னும் நலனுடைமை அந்நலம்
    யாநலத் துள்ளதூஉம் அன்று.
    ‘
    (ப-உ) (நாநலம் என்னும்) அந்நலம் - நாவின் நலமென்று சொல்லப் படுவதாகிய அந்த நலம்; யாநலத்து உள்ளதூஉம் அன்று - (பிறநலம்) எல்லா நலங்களுள்ளும் அடங்குவதன்று; (ஆதலால்) நா நலம் என்னும் நலன் உடைமை - நாவினது நலம் என்று சொல்லப்படும் நலம் (ஒருவற்குச் சிறந்த) உடைமை யாவதாகும்.

(க-உ) சொல்நலம் என்று சிறப்பாகச் சொல்லப்படும் அந்த நலம் மற்ற நலங்களுள் அடங்குவது அன்று. ஆதலால் சொல்நலம் எவர்க்கும் இன்றியமையாதது. (641)

2.  ஆக்கமும் கேடும் அதனால் வருதலால்
    காத்தோம்பல் சொல்லின்கண் சோர்வு.

(ப-உ) ஆக்கமும் கேடும் - நன்மையும் தீமையும் : அதனால் வருதலால் - தம் சொல்லால் வருதலால்; சொல்லின்கண் சோர்வு - சொல்லின்கண் தளர்வை; (தம்மிடத்துண்டாகாது) காத்து ஓம்பல் - கவனித்துக் காக்க.

(க-உ) வாழ்வும் தாழ்வும் பேச்சினால் உண்டாவதால் பேச்சில் தளர்வுபடாமல் கவனித்துப் பேசுதல் நன்று. (642)

3.  கேட்டார்ப் பிணிக்கும் தகையவாய்க் கேளாரும்
    வேட்ப மொழிவதாஞ் சொல்.

(ப-உ) கேட்டார் - (சொல்வதைக்) கேட்டவர்களை; பிணிக்கும் - (வேறுபடாமல்) வசப்படுத்துகின்ற; தகை - குணங் களை; அவாய் - விரும்பி; கேளாரும் வேட்ப மொழிவது - பகைவரும் (பகை நீங்கித் தன்னை) விரும்பும்படி சொல்லப்படுவதே; சொல் ஆம் - (மந்திரிமாருக்கு) சொல்லாகும்.

(க-உ) கேட்பவர்களை வசப்படுத்தும் தன்மையுள்ளதாயும், கேளாத பகைவரும் கேட்கவேண்டுமென விரும்பக்கூடியதாயும் இருக்கும்படி திறமையோடு மொழிவதே சிறந்தசொல் எனப்படும்.

4.  திறனறிந்து சொல்லுக சொல்லை யறனும்
    பொருளும் அதனினூஉங் கில்.

(ப-உ) திறன் அறிந்து - (தாம் சொல்ல எண்ணியதைக் கேட்பாரது) மன நிலையை அறிந்து; சொல்லை சொல்லுக - சொல்லக் கருதியதைச் சொல்லுக; அதனின் ஊங்கு - அதற்கும் மேற்பட்ட; அறனும் பொருளும் இல் - அறமும் பொருளும் இல்லை.

(க-உ) பேசுவதன்முன் நீ பேசுவதைக் கேட்பாரது மனநிலையை அறிந்துபேச வேண்டும்; அதனினும் மேற்பட்ட அறமும் பொருளும் இல்லை. (644)

5.  சொல்லுக சொல்லைப் பிறிதோர்சொல் அச்சொல்லை
    வெல்லுஞ்சொல் இன்மை அறிந்து.

(ப-உ) சொல்லை - (தாம் சொல்லக் கருதிய) சொல்லை; வெல்லுஞ் சொல் - வெல்லவல்ல சொல்லாகிய; பிறிதோர் சொல் வேறுவார்த்தை; இன்மை அறிந்து - இல்லாமையைத் தெரிந்து; அச்சொல்லை சொல்லுக - அச்சொல்லைச் சொல்லக் கடவர்.

(க-உ) தனது பேச்சைப் பிறரது பேச்சினால் வெல்ல முடியாதபடி திறமையாகப் பேசவேண்டும். (645)

6.  வேட்பத்தாம் சொல்லிப் பிறர்சொற் பயன்கோடல்
    மாட்சியின் மாசற்றார் கோள்.

(ப-உ) வேட்பத் தாம் சொல்லி - (பிறர் பின்னுங் கேட்க வேண்டுமென) விரும்பும்படி தாம் சொல்லி; பிறர் சொல் பயன் கோடல் - பிறர் (தமக்குச்) சொல்வதன் பயனைக் கொள்ளுதல்; மாசற்றார் மாட்சியில் கோள் - குற்றமற்றவரது உயர்ந்த கொள்கையாகும்.

(க-உ) பிறர்முன் தாம் சொல்லும்போது அவர் பின்னுங் கேட்க வேண்டும் என்று விரும்புபடி சொல்லி, அவர் தமக்குச் சொல்லியவற்றின் பயனை அறிந்து கொள்ளுதல் குற்றந்தீர்ந்தவரது உயர்ந்த கொள்கையாகும். (646)

7.  சொலல்வல்லன் சோர்விலன் அஞ்சான் அவனை
    இகல்வெல்லல் யார்க்கும் அரிது.

(ப-உ) சொலல் வல்லன் - (தான் எண்ணிய கருத்துக்களைப் பிறர்க்கு ஏற்கச்) சொல்ல வல்லவனாகி; சோர்விலன் - சொல்ல வேண்டியதை மறவாதவனாகி; அஞ்சான் அவனை - (சபைக்கு) அஞ்சாதவன் (யாவன்) அவனை; இகல் வெல்லல் யார்க்கும் அரிது - அவனை மாறுபடுத்தி (பகைவனாகச் செய்து) வெல்லுதல் யார்க்கும் அரியது.

(க-உ) தானெண்ணியவற்றைப் பிறர்க்கு ஏற்பச் சொல்ல வல்லனாகி யும் சொல்ல வேண்டியவைகளை மறவாதவனாகிச் சபைக் கஞ்சாதவ னாகியு முள்ளவனைப் பகைவனாகக்கொண்டு வெல்லுதல் எவர்க்கும் அரிது. (647)

8.  விரைந்து தொழில்கேட்கும் ஞாலம் நிரந்தினிது
    சொல்லுதல் வல்லார்ப் பெறின்.

(ப-உ) தொழில் - (சொல்ல இருக்கும்) காரியங்களை; நிரந்து - ஒழுங்குபடக் கோத்து; இனிது சொல்லுதல் வல்லார் பெறின் - இனிதாகச் சொல்ல வல்லவரைப் பெற்றால்; ஞாலம் விரைந்து கேட்கும் - உலகம் (அவைகளை) விரைந்து ஏற்றுக்கொள்ளும்.

(க-உ) சொல்லவிருக்கும் காரியங்களை ஒழுங்குபடக் கோத்து இனிதாகச் சொல்லவல்லவர்களைப் பெற்றால் உலகத்தவர் அவர் கூறியவைகளை விரைந்து ஏற்றுக்கொள்வர். (648)

9.  பலசொல்லக் காமுறுவர் மன்றமா சற்ற
    சிலசொல்லல் தேற்றா தவர்.

(ப-உ) மாசு அற்ற சில சொல்லல் - குற்றமற்றவைகளாய் சில சொற்களைச் சொல்லுதலை; தேற்றாவர் - அறியாதவர்; பல சொல்ல காமுறுவர் - பல சொற்களைச் தொடுத்துச்சொல்ல விரும்புவர். மன்ற - தேற்றப்பொருள் தரும் இடைச்சொல்.

(க-உ) குற்றமற்றனவாய்ச் சில சொற்களைச் சொல்ல அறியா தவர் பல சொற்களைத் தொடுத்துச் சொல்ல விரும்புவர். (649)

10. இணரூழ்த்து நாறா மலரனையர் கற்ற
    துணர விரித்துரை யாதார்.

(ப-உ) கற்றது - கற்றதை; உணர விரித்து உரையாதார் - (பிறர்) அறியும் விதமாக விரித்துச் சொல்லமாட்டாதவர்; இணர் - (பூங்) கொத்திலே; ஊழ்த்தும் - மலர்ந்திருந்தும்; நாறா மலர் அனையர் - மணக்காத பூப்போல்வர்.

(க-உ) கற்றதைப் பிறரறியும்படி விரித்துரைக்கமாட்டாதவர் கொத்திடத்தே மலர்ந்தும் மணவாத பூவை ஒப்பர். (650)

66. வினைத்தூய்மை
(வினைத்தூய்மை - செய்யப்படும் செயல்கள் பொருளும் , அறமும், புகழும் தந்து நல்லவாதல் )

1.  துணைநலம் ஆக்கந் தரூஉம் வினைநலம்
    வேண்டிய எல்லாந் தரும் .

(ப-உ) துணை நலம் - துணைவரால் வரும் நலம்; ஆக்கம் தரும் - செல்வம் ஒன்றையே தரும்; வினைநலம் - செய்யும் தொழிலின் நன்மை; வேண்டிய எல்லாம் தரும் - (அவன்) விரும்பியவை எல்லாம் கொடுக்கும்.

(க-உ) ஒருவனுக்குத் துணைவரால் வரும் நன்மை செல்வம் ஒன்றையே கொடுக்கும்; செய்யும் நல்வினை வேண்டியவற்றை எல்லாம் கொடுக்கும். (651)

2.  என்றும் ஒருவுதல் வேண்டும் புகழொடு
    நன்றி பயவா வினை.

(ப-உ) புகழொடு - புகழையும்; நன்றி - அறத்தையும்; பயவா வினை - தராத வேலைகளை; என்றும் ஒருவுதல் வேண்டும் - எக்காலத்தும் விடுதல் வேண்டும்.

(க-உ) புகழும் நன்மையும் கொடுக்காத காரியத்தை எப்பொழுதும் நீக்குதல் வேண்டும். (652)

3.  ஓஓதல் வேண்டும் ஒளிமாழ்கும் செய்வினை
    ஆஅதும் என்னு மவர்.

(ப-உ) ஆஅதும் என்னும் அவர் - மேலாவோம் என்று நினைப்பவர்; ஒளி மாழ்கும் - (தமது) மதிப்புக் கெடுதற்குக் காரணமாகிய; செய்வினை - செயலை; ஓதல் வேண்டும் - விடுதல் வேண்டும்.

(க-உ) மேலாகவேண்டு மென்று நினைப்பவர் தமது மதிப்பைக் கெடுத்தற்குக் காரணமாகிய செயலை விடுதல் வேண்டும். (653)

4.  இடுக்கண் படினும் இளிவந்த செய்யார்
    நடுக்கற்ற காட்சி யவர்.

(ப-உ) நடுக்கு அற்ற - அசைவற்ற; காட்சியவர் - தெளி வுடையவர்; இடுக்கண்படினும் - (தாம்) துன்பத்திலே படநேரினும்; (அது தீர்தற் பொருட்டு) இளிவந்த செய்யார் - இழிவு உடைய செயல்களைச் செய்ய மாட்டார். (இளி வந்த - இகழப்படுவன.)

(க-உ) நிலையான அறிவினையுடையவர், தாம் துன்பப்பட்ட போதும், இகழ்வைக்கொடுக்கக் கூடிய செயல்களைச் செய்ய மாட்டார். (654)

5.  எற்றென்(று) இரங்குவ செய்யற்க செய்வானேல்
    மற்றன்ன செய்யாமை நன்று.

(ப-உ) எற்று என்று - (யான் செய்தது) எத்தன்மையுடையது என்று; இரங்குவ - (பின்பு தான் நினைந்து) வருந்தும் செயல்களை; செய்யற்க - செய்யாது விடுக; செய்வானேல் - அவ்வாறு தடுமாறிச் செய்து விட்டா
னாயின்; மற்று - பின்; அன்ன செய்யாமை நன்று - அவ்வாறு செய்யாது இருத்தல் நல்லது.

(க-உ) தான் செய்த காரியம் என்ன தன்மையுடையதென்று நினைந்து பின் கவலைப்படத்தக்கவைகளைச் செய்யாதொழிக ; அப்படிச் செய்துவிட்டால் பின்பும் அவ்வாறு செய்யாதிருக்க உறுதிகொள்க.(655)

6.  ஈன்றாள் பசிகாண்பா னாயினுஞ் செய்யற்க
    சான்றோர் பழிக்கும் வினை.

(ப-உ) ஈன்றாள் - (ஒருவன் தன்னைப்) பெற்ற தாயினது; பசி காண்பான் ஆயினும் - பசியை (தனது வறுமையின் காரணமாக நீக்க முடியாது) பார்த்திருக்க நேரினும்; சான்றோர் பழிக்கும் - அறிவால் நிறைந்தவர் பழிக்கும்; வினை செய்யற்க - தொழிலைச் செய்யாதிருக்கக் கடவன்.

(க-உ) தனது வறுமையின் காரணமாகத் தன்னைப்பெற்றதாயின் பசியை நீக்க முடியாது பார்த்திருக்க நேரினும் அது கருதி அறிவுடையார் பழிக்கும் செயல்களை ஒருவன் செய்யாதிருத்தல் வேண்டும். (656)

7.  பழிமலைத் தெய்திய ஆக்கத்திற் சான்றோர்
    கழிநல் குரவே தலை.

(ப-உ) பழி மலைந்து - பழியைச்சுமந்து; எய்திய - பெற்ற; ஆக்கத்தின் - செல்வத்தினும்; சான்றோர் உயர்ந்தோர்; கழிநல்குரவே தலை- மிக்க வறுமையே உயர்ந்தது.

நல்குரவு - வறுமை

(க-உ) பாவம் செய்து பெற்ற செல்வத்தினும் நல்லாரின் மிக்க வறுமை மேலானது. (657)

8.  கடிந்த கடிந்தொரார் செய்தார்க் கவைதாம்
    முடிந்தாலும் பீழை தரும்.

(ப-உ) கடிந்த - (பெரியோர்) தள்ளிய தொழில்களை; கடிந்து ஒரார் - (தாமும்) தள்ளி விடாராகி; செய்தார்க்கு - (அவற்றைச்) செய்தவர்களுக்கு; அவைதாம் - அத்தொழில்கள்; முடிந்தாலும் வீழைதரும் - முடிந்தாலும் (பீன்) துன்பம் தரும்.

(க-உ) பெரியோர் விலக்கியவைகளைத் தாமும் விலக்காது செய்தவர்க்கு அவை ஒருவாறு முடிந்தனவாயினும் பின் துன்பந்தரும்.(658)

9.  அழக்கொண்ட எல்லாம் அழப்போம் இழப்பினும்
    பிற்பயக்கும் நற்பா லவை.

(ப-உ) அழக்கொண்ட எல்லாம் - (பிறர்) வருந்தும்படி (ஒருவன்) கொண்ட பொருள் எல்லாம்; அழப்போம் - (அவனும் அவ்வாறு) அழுது கவலை கொள்ளும்படி போகும்; நல் பாலவை - நல் வாழியால் வந்த பொருள்; இழப்பினும் பின்பயக்கும் - (முன்) இழந்தானாயினும் பின்வந்து பயன் கொடுக்கும்.

(க-உ) பிறர் வருந்தும்படி (ஒருவன்) கொண்ட பொருள் எல்லாம் அவனும் அவ்வாறு அழுது வருந்தும்படி போய்விடும்; நல் வழியில் வந்த பொருளை முன் இழந்தானாயினும் அது பின் வந்து பயன் கொடுக்கும்.(659)

10. சலத்தால் பொருள்செய்தே மார்த்தல் பசுமட்
    கலத்துணீர் செய்திரீஇ யற்று.

(ப-உ) சலத்தால் - தீத்தொழில்களால்; பொருள்செய்து - பொருள்களைச் சம்பாதித்து; ஏமம் ஆர்த்தல் - பாதுகாப்புச் செய்தல்; பசுமட்கலத்துள் - பச்சை மண்பாத்திரத்தில்; நீர் பெய்து - நீரை வார்த்து; இரீஇயற்று - அதற்குக் காப்புச் செய்ததனோ டொக்கும்.

(க-உ) ஒருவன் தீவினைகளால் பொருளைச் சம்பாதித்து அதனைக் காப்புச் செய்தல் சூளையிலிடாத மண் பாத்திரத்தில் நீரைவிட்டு அதற்குப் பாதுகாப்புச் செய்ததனோடொக்கும். (660)

67. வினைத்திட்பம்
(வினைத்திட்பம் - நல்ல செயல்களைச் செய்து
முடிப்பதற்கு வேண்டிய மனஉறுதி)

1.  வினைத்திட்ப மென்பது ஒருவன் மனத்திட்பம்
    மற்றைய வெல்லாம் பிற.

(ப-உ) வினைத்திட்பம் என்பது - தொழில் செய்யுமிடத்து உறுதி என்று சொல்லப்படுவது; ஒருவன் மனத்திட்பம் - (அதனை முடித்தற்கு உரிய) ஒருவனுடைய மன உறுதி; மற்றைய எல்லாம் - அஃது ஒழிந்தன எல்லாம்; பிற - உறுதி யென்று சொல்லப்படா.

(க-உ) போர் செய்வதில் உறுதி என்று சொல்லப்படுவது ஒருவ னுடைய மன உறுதியாகும். அஃது அல்லாத மற்றவை உறுதி என்று சொல்லப்படா. அரசன் போர் செய்தற்குரிய மற்றவை படை, கோட்டை முதலியன. (661)

2.  ஊறோரால் உற்றபின் ஒல்காமை இவ்விரண்டின்
    ஆறென்பர் ஆய்ந்தவர் கோள்.

(ப-உ) ஆய்ந்தவர் கோள் - ஆராய்ந்து ஒரு காரியத்தைச் செய்பவரது கொள்கை; ஊறு ஓரால் - பழுதுபடும் தொழிலைச் செய்யாமையும்; உற்றபின் - (செய்யும் தொழில்) பழுதுபட்ட விடத்து; ஒல்காமை - தளராமையும் (ஆகிய); இரண்டின் ஆறு என்பர் - இவ்விரண்டின் வழி என்று அறிவுடையோர் கூறுவர்.

(க-உ) ஆராய்ந்து காரியத்தைச் செய்பவரது கொள்கை பழுதுபடும் செயல்களைச் செய்யாமையும், செய்யும் தொழில் பழுதடைந்தால் மனந்தளராமையும் என்னும் இரண்டின் வழியாக உள்ளதெனக் கூறுவர் அறிவுடையோர். (662)

3.  கடைக்கொட்கச் செய்தக்க தாண்மை யிடைக்கொட்கின்
    எற்றா விழுமந் தரும்.

(ப-உ) கடை - (செய்யப்படுந் தொழிலை) முடிவிலே; கொட்க - வெளிப்படுமாறு; செய்தக்கது - (அதற்கு முன் எல்லாம் மறைத்துச்) செய்வதே; ஆண்மை - வலியாகும்; இடைகொட்கின் - இடைநடுவில் வெளிப்படுமாயின்; (அவ்வெளிப்படுதல்), எற்றா விழுமம் தரும் - நீக்கப்படாத துன்பத்தைத் தரும்.

(க-உ) செய்யப்படும் தொழிலை முடிவில் வெளிப்படுமாறு முன் எல்லாம் மறைத்துச் செய்வதே வலிமையாவது; செய்யும் போது மத்தியில் வெளிப்பட்டால் அதனால் செய்கின்றவனுக்கு நீங்காத துன்பம் உண்டாகும். (663)

4.  சொல்லுதல் யார்க்கு மெனிய அரியவாம்
    சொல்லிய வண்ணஞ் செயல்.

(ப-உ) சொல்லுதல் யார்க்கும் எளிய - (ஒரு செயலை இவ்வாறு செய்வோம் என்று) சொல்லுதல் யாவர்க்கும் இலகுவாம்; சொல்லிய வண்ணம் செயல் - சொல்லியபடி செய்தல்; அரியவாம் - (யாவர்க்கும்) அரியதாகும்.

(க-உ) ஒரு காரியத்தைச் செய்வோமெனச் சொல்லுதல் எவருக்கும் இலகு; சொன்னதுபோலச் செய்வது அருமை யுடையதாகும். (664)

5.  வீறெய்தி மாண்டார் வினைத்திட்பம் வேந்தன்கண்
    ஊறெய்தி யுள்ளப் படும்.

(ப-உ) வீறுஎய்தி மாண்டார் - (மன வலிமையால்) தனிப்பட்ட சிறப்படைந்தவரது; வினைத்திட்பம் - தொழில் வலிமை; வேந்தன்கண் ஊறு எய்தி - அரசனிடத்து அடைதலாலே; உள்ளப்படும் - (எல்லாராலும்) மதிக்கப்படும்.

(க-உ) மன வலியால் தனிச்சிறப்படைந்து பெருமையுற்றவரது தொழில் வலிமை வேந்தனால் கோரப்பட்டு எல்லோராலும் நன்கு மதிக்கப்படும். (665)

6.  எண்ணிய எண்ணியாங் கெய்துப எண்ணியார்
    திண்ணிய ராகப் பெறின்.

(ப-உ) எண்ணியார் - (ஒரு பொருளை அடைய) எண்ணியவர்; திண்ணியர் ஆகப் பெறின் - (அப்பொருளுக்கு வழியாகிய தொழிலிடத்து) வலிமையுடையவராகப் பெற்றால்; எண்ணிய - (தம்மால்) எண்ணப்பட்ட பொருள்களை எல்லாம்; எண்ணி ஆங்கு எய்துப - எண்ணிய அப்படியே அடைவர்.

(க-உ) ஒரு பொருளைப் பெற எண்ணியவர் அதைப் பெறுதற்கு வழியாகிய தொழிலை உறுதிப் பாடோடு செய்வரேல், அவர் அதனை எண்ணியபடியே பெறுவர். (666)

7.  உருவுகண்டு எள்ளாமை வேண்டும் உருள்பெருந்தேர்க்(கு)
    அச்சாணி அன்னார் உடைத்து.

(ப-உ) உருள் பெரு தேர்க்கு - உருளுகின்ற பெரிய தேருக்கு; அச்சு ஆணி அன்னார் - (உருளை கழலாமல்) தாங்கும் அச்சின் புறத்துச் செருகிய சிற்றாணியைப் போலக் காரியம் செய்வதில் திறமையுடையவரை; உடைத்து - இவ்வுலகம் உடையது; (ஆதலால்) உருவு கண்டு எள்ளாமை வேண்டும் - (அவரை) வடிவின் சிறுமையைக்கண்டு இகழாதிருத்தல் வேண்டும்.

(க-உ) உருண்டு செல்கின்ற பெரிய தேரின் சிறிய கடை ஆணி போன்று பயனுடையார்களும் உலகில் உளர். ஆகவே, ஒருவரது வடிவின் சிறுமையைக் கண்டு இகழ்வது தவறு. (667)

8.  கலங்காது கண்ட விளைக்கண் துளங்காது
    தூக்கங் கடிந்து செயல்.

(ப-உ) கலங்காது - (மனம்) கலங்காமல்; கண்ட வினைக் கண் - (செய்வதாகத்) துணிந்த வேலையிடத்து; துளங்காது - (பின்) அசை
வில்லாது; தூக்கம் கடிந்து செயல் - காலத்தை நீட்டியாது செய்யவேண்டும்.

(க-உ) மனம் தெளிந்து செய்வதாகத் துணிந்த வினையை காலத்தை நீட்டாது செய்க. (668)

9.  துன்பம் உறவரினுஞ் செய்க துணிவாற்றி
    இன்பம் பயக்கும் வினை.

(ப-உ) துன்பம் உற வரினும் - துன்பம் மிக வருமாயினும்; இன்பம் பயக்கும் வினை - (இறுதியில்) இன்பத்தைத் தருவதாகிய கருமத்தை; துணிவு ஆற்றி செய்க - துணிந்து செய்க.
துணிவு - தளர்வின்மை; ஆற்றி - மிகுத்து, மிகுதியாக மேற்கொண்டு.

(க-உ) உடல் வருத்தத்தை மிகத் தருவதாயினும் முடிவில் இன்பந்தருகின்ற முயற்சியை மிகத் துணிவோடு செய்தல் வேண்டும். (669)

10. எனைத்திட்பம் எய்தியக் கண்ணும் வினைத்திட்பம்
    வேண்டாரை வேண்டா (து) உலகு.

(ப-உ) வினைத் திட்பம் வேண்டாரை - செய்யும் கருமத்தில் உறுதி கொள்ளாதவரை; எனைத் திட்பம் - வேறு வலிமைகள் எல்லாம்; எய்தியக் கண்ணும் - உடையராய் இருந்தாலும்; உலகு வேண்டாது - உயர்ந்தோர் நன்கு மதியார்.

(க-உ) செய்கைகளில் உறுதிப்பாடு இல்லாதவரை, அவரிடத்து வேறு பெருமைகள் இருந்தபோதும் உலகத்தவர் மதியார்.

68. வினை செயல்வகை
(வினை செயல்வகை - மன உறுதியுடையவன்
செயல்களைச் செய்யும் திறமை)

1.  சூழ்ச்சி முடிவு துணிவெய்தல் அத்துணிவு
    தாழ்ச்சியுள் தங்குதல் தீது.

(ப-உ) சூழ்ச்சி - ஆலோசனைக்கு; முடிவு - எல்லையாவது; துணிவு எய்தல் - (ஆலோசிப்பவன் இனி இது தப்பாதென்னும்) துணிவைப் பெறுதல்; அத்துணிவு - அத்துணிவுபெற்ற தொழில்; தாழ்ச்சியுள் தங்குதல் தீது - (பின்) நீடித்துத் தாழ்த்துதல் குற்றமுடையதாகும்.

(க-உ) ஆலோசனைக்கு எல்லையாவது ஒரு முடிவுக்கு வருதல்; அங்ஙனம் முடிவுக்கு வந்த செயல் நீடித்துப் பின்போடப் படுமாயின் குற்றமுடையதாகும்.

2.  தூங்குக தூங்கிச் செயற்பால தூங்கற்க
    தூங்காது செய்யும் வினை.

(ப-உ) தூங்கி செயல்பால - காலம் நீடித்துச் செய்யவேண்டிய வைகளை; தூங்கு - காலம் நீடித்துச் செய்க; தூங்காது செய்யும் வினை - விரைந்து செய்யவேண்டிய வேலைகளை; தூங்கற்க - காலந் தாழ்த்தாது செய்க.

(க-உ) நீடித்துச் செய்யும் செயல்களை நீடித்துச் செய்ய வேண்டும்; விரைவிற் செய்யவேண்டிவைகளை விரைவிற் செய்ய வேண்டும். (672)

3.  ஒல்லும்வா யெல்லாம் வினைநன்றே யொல்லாக்கால்
    செல்லும்வாய் நோக்கிச் செயல்.

(ப-உ) ஒல்லும் வாய் எல்லாம் - இயலும் இடத்து எல்லாம்; வினை நன்று - போர்செய்தல் நல்லது; ஒல்லாக்கால் - இயலாத விடத்து; செல்லும் வாய் நோக்கிச் செயல் - முடியும் உபாயத்தை அறிந்து செய்தல் வேண்டும்.

(க-உ) இயலுமிடத்து போர் செய்தல் நன்று; இயலாத போது தனக்கு அனுகூலம் தரத்தக்க உபாயத்தை அறிந்து செய்தல் நல்லது. (673)

4.  வினைபகை யென்றிரண்டின் எச்ச நினையுங்கால்
    தீயெச்சம் போலத் தெறும்.

(ப-உ) வினை - (செய்யத் தொடங்கிய) தொழிலும்; பகை - (அழிக்கத் தொடங்கிய) பகையும்; என்ற இரண்டின் - என்று சொல்லப்பட்ட இரண்டினது; எச்சம் - குறையும்; நினையுங்கால் - ஆராயுமிடத்து; தீ எச்சம்போல தெறும் - தீயினது குறைபோலப் (பின்வளர்ந்து) கெடுக்கும்.

(க-உ) முடிவுபெறாத தொழிலும் அடக்கப்படாத பகையும் அணைக்கப்படாத நெருப்பைப்போல் பின்வளர்ந்து கெடுக்கும்.

5.  பொருள்கருவி காலம் வினையிட னொடைந்தும்
    இருள்தீர எண்ணிச் செயல்.

(ப-உ) பொருள் - (தொழில் செய்யுமிடத்து) பொருளும்; கருவி - சாதனமும்; காலம் - காலமும்; வினை - தொழிலும்; இடனொடு ஐந்தும் - இடமும் ஆகிய ஐந்தும்; இருள் தீர - மயக்கம் நீங்க; எண்ணி - நினைந்து; செயல் - செய்க.

(க-உ) ஒரு தொழிலைச் செய்யுமிடத்துப் பொருளும், கருவியும், காலமும், வினையும், இடமுமாகிய இவ்வைந்தும் மயக்கமற நினைந்து செய்தல் வேண்டும். கருவி - தன்படையும் மாற்றான் படையும்; காலம் - தனக்கேற்ற காலமும் மாற்றானுக்கு ஏற்காத காலமும். (675)

6.  முடிவு மிடையூறும் முற்றியாங் கெய்தும்
    படுபயனும் பார்த்துச் செயல்.

(ப-உ) முடிவும் - (ஒரு காரியம்) முடிதற்குள்ள முயற்சியும்; இடையூறும் - (அதற்கு) இடையூறும்; முற்றி - முற்றுப் பெற்றால்; எய்தும் படுபயனும் - (தான்) அடையும் பெரிய பயனையும்; பார்த்து செயல் - அறிந்து செய்யவேண்டும்.

(க-உ) ஒரு காரியம் முடிவதற்குள்ள முயற்சியும் அதற்கு வரும் இடையூறும் அது நீங்கி முடிந்தால் வரும் பெரும் பயனும் அறிந்து செய்தல் வேண்டும். (676)

7.  செய்வினை செய்வான் செயன்முறை அவ்வினை
    யுள்ளறிவா னுள்ளங் கொளல்.

(ப-உ) செய்வினை செய்வான் செயல் முறை - செய்யும் தொழிலைச் செய்யத் தொடங்கியவன் செய்யவேண்டியமுறை யாதெனில்; அவ்வினை உள் அறிவான் - அச்செயலின் உள்ள தன்மையை அறிந்தவனது; உள்ளம் கொளல் - கருத்தை அறிந்து (அதனைச் செய்தல்).

(க-உ) ஒரு தொழிலைச் செய்யத் தொடங்கியவன் அச்செயலின் உள்ள தன்மைகளை அறிந்தவனது கருத்தை அறிந்து அதனைச் செய்தல்
வேண்டும். (677)

8.  வினையான் வினையாக்கிக் கோடல் நனைகவுள்
    யானையால் யானையாத் தற்று.

(ப-உ) வினையால் - (செய்யப்படுகின்ற) தொழிலால்; வினை - (அப்படிப்பட்ட) வேறொரு தொழிலை; ஆக்கிக் கோடல் - முடித்துக் கொள்க; (அது) நனை கவுள் - (மதத்தால்) நனைந்த கன்னத்தையுடைய யானையினாலே; யானை யாத்து அற்று - (அப்படிப்பட்ட வேறொரு) யானையைக் கட்டியதோ டொக்கும்.

(க-உ) செய்கின்ற தொழிலாலே அதுபோன்ற மற்றுமோர் வினையை முடித்துக்கொள்க; அது யானையாலே யானையைக் கட்டின தோடு ஒக்கும். (678)

9.  நட்டார்க்கு நல்ல செயலின் விரைந்ததே
    ஒட்டாரை யொட்டிக் கொளல்.

(ப-உ) நட்டார்க்கு - நட்பினருக்கு; நல்ல செயலின் - நல்லவைகளைச் செய்தலினும்; ஒட்டாரை ஒட்டி கொளல் - (பகைவரின்) பகைவரைத் (தனக்கு) நட்பாக்கிக் கொள்ளுதல்; விரைந்ததே - விரைந்து செய்யத் தகுந்ததாம்.

(க-உ) தன் நண்பருக்கு இனியவற்றைச் செய்தலிலும் பகைவரின் பகைவரை விரைந்து நட்பாக்கிக்கொள்ளுதலைச் செய்ய வேண்டும். (679)

10. உறைசிறியா ருண்ணடுங்க லஞ்சிக் குறைபெறின்
    கொள்வர் பெரியார்ப் பணிந்து.

(ப-உ) உறை சிறியார் - ஆளும் இடம் சிறியராகியோர்; (தம்மிலும் வலியவர் எதிர்த்தபோது); உள் - நாட்டிலுள்ளவர்; நடுங்கல் அஞ்சி - நடுங்குதலுக்குப் பயந்து; குறை பெறின் - (எதிரிகள்) இணக்கத்துக்கு இசைந்தால்; பெரியார் பணிந்து கொள்வர் - அப்பெரியாரைப் பணிந்து (அதனைக்) கொள்வர்.

(க-உ) சிறிய நாட்டை ஆள்பவர் தம்மிலும் வலியார் படை எடுத்துவரின் தமது குடிகள் கலங்குதலை அஞ்சிச் சமாதானஞ் செய்வதற்கு இசைந்தால் அவரை வணங்கி அதனை ஏற்றுக் கொள்வர். (680)

69. தூது
(தூது - வேறு அரசரிடத்தில் தூது செல்வாருடைய தன்மை)

1.  அன்புடைமை ஆன்ற குடிப்பிறத்தல் வேந்தவாம்
    பண்புடைமை தூதுரைப்பான் பண்பு.

(ப-உ) அன்பு உடைமை - (சுற்றத்தாரிடத்தில்) அன்புடைய ராயிருத்தலும்; ஆன்ற குடிப்பிறத்தல் - உயர்ந்த குடியிலே பிறந்தலும்; வேந்து அவாம் பண்பு உடைமை - அரசன் விரும்பும் குணம் உடையனாதலும்; தூது உரைப்பான் பண்பு - தூது சொல்வான் தன்மைகளாகும்.

(க-உ) தன்னைச் சார்ந்தவரிடத்து அன்புடையனாதலும் உயர் குடியிற் பிறத்தலும், அரசர் விரும்பும் நல்ல குணம் உடையனாதலும் தூது சொல்வான் தன்மைகளாகும். (681)

2.  அன்பறி வாராய்ந்த சொல்வன்மை தூதுரைப்பார்க்(கு)
    இன்றி யமையாத மூன்று.

(ப-உ) அன்பு - (தம் அரசனிடத்து) அன்பும்; அறிவு - (அவனுக்கு ஆவதை) அறியும் அறிவும்; ஆராய்ந்த சொல்வன்மை - (சொல்லின் பயனை) ஆராய்ந்து சொல்லும் வலிமையும்; தூதுரைப்பார்க்கு -தூது சொல் வாருக்கு; இன்றியமையாத மூன்று - கட்டாயம் இருக்கவேண்டிய மூன்று குணங்களாகும்.

(க-உ) தம்மரசனிடத்து அன்பும், அவனுக்கு ஆவது அறியும் அறிவும், மற்றைய அரசரிடம் சொல்லுமிடத்துச் சொல்லின் பயனைத் தெரிந்துசொல்லும் வன்மையும் தூதுசொல்வார்க்குக் கட்டாயம் இருக்கவேண்டிய மூன்று குணங்களாகும். (682)

3.  நூலாருள் நூல்வல்ல னாகுதல் வேலாருள்
    வென்றி வினையுரைப்பான் பண்பு.

(ப-உ) வேலாருள் - வேலையுடைய அரசரிடத்து; வென்றிவினை உரைப்பான் - (தன் அரசனுக்கு) வெற்றியைத் தருகின்ற செய்தியைச் சொல்லுவான்; பண்பு - இலக்கணம்; நூலாருள் நூல்வல்லன் ஆகுதல் - அரச நீதியை அறிந்தவர்களுள் சிறந்து வல்லவனாயிருத்தல்.

(க-உ) அரசரிடத்தில் சென்று தன்னரசனுக்கு வெற்றி தரும் சொல்லைச்சொல்லும் தூதன் இலக்கணம் அரசநீதி அறிந்தவர்களுள் தான் சிறந்த புலமையுடையனா யிருக்கவேண்டும். (683)

4.  அறிவுரு வாராய்ந்த கல்வியிம் மூன்றன்
    செறிவுடையான் செல்க வினைக்கு.

(ப-உ) அறிவு - (இயற்கை) அறிவும்; உருவு - தோற்றப் பொலிவும்; ஆராய்ந்த கல்வியும் - தேர்ந்த படிப்பும் என; இம்மூன்றினது கூட்டத்தையும் உடையவன்; வினைக்குச் செல்க - தூதுத்தொழிலுக்குச் செல்லுதல் வேண்டும்.

(க-உ) இயற்கை அறிவும், தோற்றப்பொலிவும், தேறிய கல்வியும் ஆகிய மூன்று தன்மைகளும் உடையவனே தூது செல்லுதல் வேண்டும். (684)

5.  தொகச்சொல்லித் தூவாத நீக்கி நகச்சொல்லி
    நன்றி பயப்பதாந் தூது.

(ப-உ) தொகச் சொல்லி - (பல காரியங்களைச் சொல்லும் போது காரணவகையால்) தொகுத்துச் சொல்லியும்; தூவாத நீக்கி - ஏற்காத சொற்களை நீக்கி; நகச் சொல்லி - மகிழும்படி சொல்லி; நன்றி பயப்பது தூது - அரசனுக்கு நன்மையைச் செய்பவனே தூதனாவான்.

(க-உ) காரியங்களைச் சொல்லும்போது காரண காரியப்பொருத்தம் தோன்றத் தொகுத்து ஏற்காத சொற்களை நீக்கி மகிழும்படி சொல்லித் தனது அரசனுக்கு நன்மையைச் செய்பவனே தூதனாவான்.

6.  கற்றுக்கண் ணஞ்சான் செலச்சொல்லிக் காலத்தால்
    தக்க தறிவதாந் தூது.

(ப-உ) கற்று - (நிதி நூல்களைக்) கற்று; செல சொல்லி - (பகை அரசர்) மனம் கொள்ளும்படி (தான் சென்ற கருமத்தைச்) சொல்லி; கண் அஞ்சான் - (அவர் கோபித்துப் பார்க்கில்) அப்பார்வைக்கு அஞ்சாது; காலத்தால் - காலத்தோடு பொருந்த; தக்கது அறிவது தூதாம் - (அது முடிக்கத்) தக்க உபாயத்தை அறிபவனே தூதனாவான்.

(க-உ) நீதிநூல்களைக் கற்றுத் தான் சொன்ற கருமத்தைப் பகை அரசர் ஏற்றுக்கொள்ளும்படி சொல்லி அவர் கோபித்துப் பார்க்கின் அப்பார்வைக்கு அஞ்சாது காலத்தோடு பொருந்த அதை முடிக்கத்தக்க உபாயமறிபவனே தூதனாவான். (686)

7.  கடனறிந்து காலங் கருதி யிடனறிந்(து)
    எண்ணி யுரைப்பான் தலை.

(ப-உ) கடன் அறிந்து - (வேற்றரசரிடத்துத் தான் செய்யும்) முறைமையைத் தெரிந்து; காலம் கருதி - (அவர்) சமயம் பார்த்து; இடன் அறிந்து - (சென்ற கருமஞ் சொல்லுதற்கேற்ற) இடத்தைத் தெரிந்து; எண்ணி உரைப்பான் தலை - (சொல்லும் வழியை முன்னே) விசாரித்து (அவ்வழி) சொல்லுவான் (தூதரில்) சிறந்தவனாவான்.

(க-உ) வேற்றரசரிடத்துத்தான் நடந்து கொள்ள வேண்டிய வகை அறிந்து, சமயம் பார்த்துச் சொல்லுதற்கேற்ற இடமறிந்து, சொல்லும் வழியை முன்னே விசாரித்து, அவ்வாறு சொல்லுபவன் தூதரில் சிறந்தவனாவான். (687)

8.  தூய்மை துணைமை துணிவுடைமை யிம்மூன்றின்
    வாய்மை வழியுரைப்பான் பண்பு.

(ப-உ) வழி உரைப்பான் - (தனது அரசன் சொற்களை) அவன் சொல்லியபடி சொல்வோனது; பண்பு - இலக்கணம்; தூய்மை - (இன்பப்பற்றினால் கடமை தவறாத) பரிசுத்தமுடைமையும்; துணிவு உடைமையும்; துணைமை - (தனக்குத் தான் சென்ற நாட்டு அமைச்சர்) துணையாகுந்தன்மையும்; துணிவு உடைமை - துணிதலை உடைமையும்; இம்மூன்றின் வாய்மை - இம்மூன்றோம்கூடிய மெய்மையும் ஆம்.

(க-உ) தன் அரசன் வார்த்தையை அவன் சொல்லியவாறே வேற்றரசர்க்குச் சென்று சொல்லுபவனது இலக்கணம்,பொருள் காமங்களால் தூய்மை இழக்கமாட்டாமையும் தனக்கு அவர் அமைச்சர் துணையாகும் தன்மையும், செம்மையும் ஆகியவைகளாகும். (688)

9.  விடுமாற்றம் வேந்தர்க் குரைப்பான் வடுமாற்றம்
    வாய்சோரா வன்க ணவன்.

(ப -உ) வடு மாற்றம்-(தனக்குவரும் துன்பத்துக்கு அஞ்சி அவனுக்குத்) தாழ்வான சொல்லை வாய்சோரா வன்கணவன். தவறியும் சொல்லாத வலிமையை உடையவன்; விடு மாற்றம் வேந்தர்க்கு உரைப்பான்- (தன் அரசன்) சொல்லிவிட்ட சொற்களை வேற்றரசர்க்குச் சொல்லுதற்குரியன்.

(க-உ) தன்னரசன் சொல்லிய வார்த்தையை வேற்றரசர்க்குச் சொல்ல உரியவன் தனக்குவரும் துன்பத்துக்கு அஞ்சிஅவனுக்குத் தாழ்வான சொற்களை வாய்தப்பியும் சொல்லாத உறுதியுடையவனாவன்.

10. இறுதி பயப்பினும் எஞ்சா திறைவற்
    குறுதி பயப்பதாந் தூது.

(ப.உ) இறுதி பயப்பினும் - (அச்சொல் தனக்கு) முடிவைத்தரு மாயினும் அஞ்சாது - (அதற்குப்) பயப்படாது; இறைவற்கு(தன்) அரசனுக்கு உறுதி பயப்பது-உறுதியைக் கொடுக்கக்கூடிய சொற்களை சொல்வானே தூதாம் - தூதனாவான்.

(க-உ) தான் சொல்லும் சொல் தனக்கு முடிவைத் தருமாயினும் அதற்கு அஞ்சாது தன்னரசன் சொல்லியபடியே அவனுக்கு உறுதி உண்டாக வேற்றரசளிடத்திற் சொல்லுவானே தூதனாவான். (690)

70. மன்னரைIச் சேர்ந்தொழுகல்
(மன்னரைச் சேர்ந்தொழுகல் - அமைச்சர்
அரசரைச் சேர்ந்தொழுகும் முறைமை).

1.  அகலாது அணுகாது தீக்காய்வார் போல்க இகல்வேந்தர்ச் சேர்ந்தொழுகு வார்.

(ப-உ) இகல் வேந்தர் - (முன் கொண்டிருந்த அன்பு) மாறு படுதலையுடைய அரசரை சேர்ந்து ஒழுகுவார் - சேர்ந்து ஒழுகும் அமைச்சர் அகலாது அணூகாது - அவரை மிக நீங்குதலும் மிக நெருங்குதலும் செய்யாது; தீ காய்வார் போல்க - நெருப்பில் குளிர் காய்பவனைப்போல நடுத்தரமாக நிற்றல்வேண்டும்.

(க-உ) அடிக்கடி மனம் மாறுபடுமியல்புடைய அரசரை அண்டி நடப்போர், அவரை மிக நீங்குவதும் மிகக் கிட்டுவதும் இல்லாது நெருப்பை வைத்துக் குளிர் காய்கின்றவன்போல நடுத்தரமாக நிற்றல் வேண்டும். (691)

2.  மன்னர் விழைய விழையாமை மன்னரால்
    மன்னிய ஆக்கந் தரும்.

(ப-உ) மன்னர் விழைப - அரசர் விரும்பியவைகளை; விழையாமை - (தாம்) விரும்பாதிருத்தல்; மன்னரால் மன்னமன்னிய ஆக்கம் தரும் - அரசரால் நிலைபெற்ற செல்வத்தைக் கொடுப்பிக்கும்.

(க-உ) அரசர் விரும்புகின்றவைகளைத் தாம் விரும்பாதி ருத்தல் அமைச்சருக்கு அவரால் நிலைபெற்ற செல்வத்தைக் கொடுக்கும். (692)

3.  போற்றின் அரியவை போற்றல் கடுத்தபின்
    தேற்றுதல் யார்க்கு மரிது.

(ப-உ) போற்றின் - (அமைச்சர்) தம்மைக் காத்துக் கொள்ள வேண்டினால்; அரியவை போற்றல் - அரிய பிழைகள் (தம்மிடத்தில் வராமல்) காக்கவேண்டும்; (கடுத்தபின் - அவை நிகழ்ந்தனவாகக் கேட்டு அரசன்) சந்தேகித்தபின்; தேற்றுதல் யார்க்கும் அரிது - (அவரைப் பின்) தெளிவித்தல் யார்க்கும் அரியது ஆகும்.

(க-உ) அமைச்சர் தம்மைக் காக்கக் கருதினால் அரிய பிழைகள் தம்மிடம் வராமல் காக்க வேண்டும்; அவை வந்தனவாகக் கேட்டு அரசன் சந்தேகித்தால் அவரைப் பின் தெளிவித்தல் யார்க்கும் அரிதாகும். (693)

4.  செவிச்சொல்லுஞ் சேர்ந்த நகையும் அவித்தொழுகல்
    ஆன்ற பெரியார் அகத்து.

(ப-உ) ஆன்ற பெரியார் அகத்து - சிறப்பு மிகுந்த அரசரிடத்து இருக்கும்போது; செவிச்சொல்லும் - (மற்றவர்) காதிலே மறைவாகச் சொல்லுதலையும்; சேர்ந்த நகையும் - (ஒருவன்) முகத்தைப் பார்த்துச் சிரித்தலையும்; அவித்து ஒழுகல் - நீக்கி நடத்தல் வேண்டும்.

(க-உ) சிறப்புமிகுந்த அரசரருகிலிருந்தால் மறைவாக ஒருவர் காதில் சொல்லுதலையும் ஒருவன் முகத்தைப் பார்த்துச் சிரித்தலையும் நீக்கி நடத்தல் வேண்டும. (694)

5.  எப்பொருளும் ஓரார் தொடரார்மற் றப்பொருளை
    விட்டக்காற் கேட்க மறை.

(ப-உ) மறை - (அரசனுக்குப் பிறரோடு) இரகசியப் பேச்சு (நடக்கும் போது); எப்பொருளும் ஓரார் - (எக்காரியத்தையும் (செவி கொடுத்துக்) கேளாமலும்; தொடரார் - (அவனை) அணுகி வினவாமலும்; அப் பொருளை - அந்த இரகசியங்களை; விட்டக்கால் கேட்க - (அவனே அடக்காமல்) சொன்னால் கேட்க வேண்டும்.

(க -உ) அரசனுக்குப் பிறரோடு இரகசியப் பேச்சு நடக்கும் போது மறைவில் நின்று செவிகொடுத்துக் கேளாதும், அவனை அணுகி வினவாதும் இருத்தல் வேண்டும்; அவன் அவ்விரகசியத்தை அடக்கி வைத்திருக்கமாட்டாது வாய்விட்டுச் சொல்லியபோது கேட்கவேண்டும். (695)

6.  குறிப்பறிந்து காலங் கருதி வெறுப்பில்
    வேண்டுப வேட்பச் சொலல்.

(ப-உ) குறிப்பு அறிந்து - (அரசர்க்கு ஒரு காரியத்தைச் சொல்லும் போது) அவன் மனக்குறிப்பை அறிந்து; காலம் கருதி - (சொல்லுதற்கேற்ற) காலத்தையும் பார்த்து; வெறுப்பு இல - வெறுப் பில்லாதனவும்; வேண்டுப - விரும்பப்படுவனவுமாகிய காரியங்களை; வேட்ப சொலல் - அரசன் விரும்பும்படி சொல்ல வேண்டும்.

(க-உ) அரசனுக்குக் காரியஞ் சொல்லும்போது அவன் மனக் குறிப்பை அறிந்து சொல்லுதற்கேற்ற காலத்தையும் பார்த்து, வெறுப்பில்லா தனவும் விரும்பத் தக்கனவுமாகிய காரியங்களை அவன் விரும்பும்படி சொல்லுதல் வேண்டும். (696)

7.  வேட்பன சொல்லி வினையில எஞ்ஞான்றும்
    கேட்பினும் சொல்லா விடல்.

(ப-உ) வேட்பன - விரும்பத்தக்கவற்றை; சொல்லி - (அரசனிடம்) சொல்லி; எஞ்ஞான்றும் - எந்நாளும்; வினை இல - பயனில்லாதவைகளை; கேட்பினும் சொல்லாவிடல் - கேட்டாலும் சொல்லாது விடுதல் வேண்டும்.

(க-உ) அரசன் விரும்புங் காரியங்களை அவனிடஞ் சொல்லிப் பய னில்லாதவற்றை அவன் கேட்டாலும் ஒருபோதும் சொல்லாதிருத்தல் வேண்டும். (697)

8.  இளையர் இனமுறையர் என்றிகழார் நின்ற
    ஒளியோ டொழுகப் படும்.

(ப-உ) இளையர் - (இவர்) இளையவர்; இனமுறையர் - உறவினர்; என்று இகழார் - என்று (அரசரை) அவமதியாமல்; நின்ற ஒளியோடு - அவரிடத்து நின்ற அதிகாரத்துக்கேற்ப; ஒழுகப்படும் - நடத்தல் வேண்டும்.

(க-உ) இவர் நமக்கு இளையர், எமக்கு உறவினர் என்று அரசரை அவமதியாது அதிகாரத்துக்கேற்ப ஒழுகுதல் வேண்டும்.

9.  கொளப்பட்டேம் என்றெண்ணிக் கொள்ளாத செய்யார்
    துளக்கற்ற காட்சி யவர்.

(ப-உ) துளக்கு அற்ற காட்சியவர் - அசைவற்ற அறிவுடையவர்; கொளப்பட்டேம் என்று (அரசனால்) நன்கு மதிக்கப்பட்டோமென்று; எண்ணி நினைத்து; கொள்ளாத செய்யார் - விரும்பாதவைகளைச் செய்யமாட்டார்.

(க-உ) உறுதியான அறிவினையுடையார் அரசனால் நாம் நன்கு மதிக்கப்பட்டோம் என்று எண்ணி அவன் விரும்பாதவற்றைச் செய்யார். (699)

10. பழையம் எனக்கருதிப் பண்பல்ல செய்யும்
    கெழுதகைமை கேடு தரும்.

(ப-உ) பழையம் என கருதி - (அரசனுக்கு) பழைய பழக்கமுடை யோம் என நினைந்து; பண்பு அல்ல செய்யும் - (தமக்கு) இயல்பல்லாதவை களைச் செய்கின்ற; கெழுதகைமை - உரிமை; கேடு தரும் - (அமைச்ச ருக்குக்) கேட்டைத் தரும்.

(க-உ) அரசனுக்கு யாம் பழைய பழக்கமுடையோம் எனக் கருதித் தமக்குத் தகாதவற்றைச் செய்யும் உரிமை அமைச்சருக்குக் கேட்டைத் தரும். (700)

71. குறிப்பறிதல்
(குறிப்பறிதல் - பிறர் நினைத்ததை அவர் கூறாமலே குறிப்பாலறிதல்)

1.  கூறாமை நோக்கிக் குறிப்பறிவான் எஞ்ஞான்றும்
    மாறநீர் வையக் (கு) அணி.

(ப-உ) குறிப்பு - அரசன் நினைத்த கருமத்தை; கூறாமை - அவன் வாயினாற் சொல்ல வேண்டாதபடி; நோக்கி - (அவன் முகத்தையேனும் கண்ணையேனும்) பார்த்து; அறிவான் - அறிகின்ற அமைச்சன்; எஞ்ஞான் றும் - எப்பொழுதும்; மாறா நீர்வையக்கு - வற்றாத நீராற் சூழப்பட்ட உலகத்தில் உள்ளவர்க்கு; அணி - ஓர் ஆபரணமாவான்.
வையத்துக்கு என்பது அத்துச் சாரியை மறைந்து வையக்கு என நின்றது.

(க-உ) ஒருவன் நினைத்த கருமத்தை அவன் சொல்லாமலே முகத்தையோ கண்ணையோ பார்த்து அறிபவன் எப்பொழுதும் வற்றாத கடல்சூழ்ந்த உலகத்தில் சிறந்தவனாகக் கொள்ளப்படுவான்.

2.  ஐயப் படாஅ தகத்த துணர்வானைத்
    தெய்வத்தோ டொப்பக் கொளல்.

(ப-உ) அகத்தது - (ஒருவனது) மனத்தினிடத்து நிகழ்வதை; ஐயப் படாது - சந்தேகப்படாமல்; உணர்வானை - (துணிவாக) அறியவல்லானை; தெய்வத்தோடு ஒப்ப - (மனிதனே ஆயினும்) தெய்வத்துக்குச் சமமாக; கொளல் - மதிக்கக்கடவன்.

(க-உ) ஒருவனது மனத்தில் இருப்பதை உள்ளபடி அறிய வல்லவனை தெய்வத்தைப்போல மதிக்கவேண்டும். (702)

3.  குறிப்பின் குறிப்புணர் வாரை உறுப்பினுள்
    யாது கொடுத்தும் கொளல்.

(ப-உ) குறிப்பின் - (முகக்) குறிப்பினால்; குறிப்பு உணர்வாரை - மனத்தினுள்ள குறிப்பை அறியும் தன்மையுடையவரே; உறுப்பினுள் - (அரசர்) தமது உறுப்புக்களுள்; யாது கொடுத்தும் - (அவர் வேண்டுவது) யாதொன்றைக் கொடுத்தாயினும்; கொளல் - (தமக்குத் துணையாகக்) கொள்ளுதல் வேண்டும்.

(க-உ) முகக்குறிப்பினால் மனக்குறிப்பை அறியும் தன்மையுடைய வரை அவர் வேண்டும் எதனையாவது கொடுத்து அரசன் தனது (படை முதலிய) அங்கங்களுள் அமர்த்தித் தனக்குத் துணையாகக் கொள்ளுதல் வேண்டும். (703)

4.  குறித்தது கூறாமை கொள்வாரோ டேனை
    உறுப்போ ரனையரால் வேறு.

(ப-உ) குறித்தது கூறாமை கொள்வாரோடு - (ஒருவன் மனத்தில்) நினைத்ததை (அவன்) சொல்லாமல் அறிய வல்லவரோடு; ஏனை - மற்றை (அறியமாட்டாதவர்); உறுப்பு ஓர் அனையர் - அவயவத்தால் ஒரு தன்மையராக விரும்பினும்; வேறு - (அறிவால்) வேறுபட்டவராவர்.

(க-உ) ஒருவன் மனத்தில் நினைத்ததை அவன் கூறாதே அறியவல்லவ ரோடு அவ்வாறு அறியமாட்டாதவர் உறுப்பால் ஒத்திருப்பராயினும் அறிவால் வேறுபட்டவராவர். (704)

5.  குறிப்பின் குறிப்புணரா ஆயின் உறுப்பினுள்
    என்ன பயத்தவோ கண்.

(ப-உ) குறிப்பின் - (குறித்ததை அறியவல்ல) பார்வையினால்; குறிப்பு - (பிறர்) குறிப்பை; உணரா ஆயின் - அறியாவிட்டால்; உறுப்பினுள் கண் என்ன பயத்தவோ - அவயவங்களுள் (சிறந்த கண்கள்) என்ன பயனுடையன வாம்?

(க-உ) குறித்ததைக் காணவல்ல கண்கள் பிறர் குறிப்பினை அறியமாட்டாவாயின் ஒருவனுக்குச் சிறந்த கண்களினாலாய பயனென்ன? (705)

6.  அடுத்தது காட்டும் பளிங்குபோல் நெஞ்சம்
    கடுத்தது காட்டும் முகம்.

(ப-உ) அடுத்தது - (தன்னை) அடுத்த பொருளினது நிறத்தை; காட்டும் - (தான் கொண்டு) காட்டுகிற; பளிங்குபோல் - கண்ணாடிபோல்; நெஞ்சம் - (ஒருவனது) நெஞ்சத்தில் : கடுத்தது முகம் காட்டும் - மிகுந்த குணத்தை முகம் (தான் கொண்டு) காட்டும்.

(க-உ) தன்னையடுத்த பொருளின் நிறத்தைத் தானே கொண்டு காட்டும் பளிங்குபோல ஒருவன் மனதில் மிக்கிருப்பதை அவன் முகம் காட்டும். (706)

7.  முகத்தின் முதுக்குறைந்த துண்டோ உவப்பினும்
    காயினும் தான்முந் துறும்.

(ப-உ) உவப்பினும் - (உயிரானது) விரும்பினாலும்; காயினும் - வெறுத்தாலும்; தான் - தான் (அறிந்து); முந்துறும் - (அவ்விரண்டிலும் அவ்வுயிர்க்கு) முற்பட்டு நிற்கும்; (ஆதலால்) முகத்தின் - முகம்போல்; முதுக் குறைந்தது - அறிவு மிக்கது; உண்டோ - உளதோ (இல்லை).

(க-உ) மனம் ஒருவனை மகிழ்ந்தாலும், கோபித்தாலும் முகம் அதனை அறிந்து மலர்ந்தும் சுருங்கியும் காட்டுமாதலால் அதுபோல அறிவு மிக்கது வேறு உண்டோ? (707)

8.  முகநோக்கி நிற்க அமையும் அகநோக்கி
    உற்ற துணர்வார்ப் பெறின் .

(ப-உ) அகம் நோக்கி -மனத்தில் நிகழ்வதைக் குறிப்பால் அறிந்து; உற்றது உணர்வார் பெறின் . நேர்ந்த துன்பத்தை அறிந்து அதனைத் தீர்ப்பாரைப் பெற்றால், முகம் நோக்கி நிற்க அமையும் - அவர் முகத்தைப் பார்த்து நிற்றலே (துன்பத்தைத்) தீர்த்தற்குப் போதுமானது.

(க-உ) குறை அடைந்தவன் தனக்கு நேர்ந்த துன்பத்தை அறிந்து அதனைத் தீர்ப்பாரைப் பெற்றால், அவர் முகத்தைப் பார்த்து நிற்றலே துன்பத்தை ஒழிப்பதற்குப் போதுமானது.

9.  பகைமையும் கேண்மையும் கண்ணுரைக்கும் கண்ணின் வகைமை யுணர்வார்ப் பெறின்.

(ப-உ) கண்ணின் வகைமை - கண்ணின் குறிப்புவகைகளை; உணர்வார் பெறின் - அறியவல்லவரைப் பெற்றால்; பகைமையும் கேண்மையும் - அவர்க்குப் பிறர் (மனத்திலுள்ள) பகைத் தன்மையையும் நட்புத் தன்மையையும்; நட்புத் தன்மையையும்; கண் உரைக்கும் - கண்களே தெரிவிக்கும்.

(க-உ) கண்களின் குறிப்பு வகைகளை அறிய வல்லவரைப் பெற்றல் பிறர் மனத்திலுள்ள பகைத்தன்மையையும் நட்புத் தன்மையையும் அவர்களது (பிறரது) கண்களே தெரிவித்துவிடும்.

10. நுண்ணிய மென்பார் அளக்கும்கோல் காணுங்கால்
    கண்ணல்ல தில்லை பிற.

(ப-உ) நுண்ணியம் என்பார் - நுட்ப அறிவுடையவர் என்றிருக்கும் மந்திரிகள்; அளக்கும் கோல் - (அரசனது கருத்தை) அளக்கும் கோலாவது; காணுங்கால் - ஆராயுமிடத்து; கண் அல்லது - (அவரது) கண்களல்லாமல்; பிற இல்லை - வேறு இல்லை.

(க-உ) மந்திரி அரசன் கருத்தை அவன் பார்வையைக் கொண்டு அறிவான். (710)

72. அவை அறிதல்
(அவை அறிதல் - அரசனைச் சூழ்ந்திருப்பவரின்
மனநிலையை அறிந்து பேசுதல்)

1.  அவையறிந்(து) ஆராய்ந்து சொல்லுக சொல்லின்
    தொகையறிந்த தூய்மை யவர்.

(ப-உ) சொல்லின் தொகை - சொல்லின் திறமையை அறிந்த - (பயன்படுத்த) அறிந்த; தூய்மையவர் - பரிசுத்த குணமுடையவர்; (தாம் ஒன்று சொல்லும்போது) அவை - (அப்பொழுதுள்ள) சபையை; அறிந்து ஆராய்ந்து - தெரிந்து ஆராய்ச்சி செய்து; சொல்லுக - சொல்வாராக.

(க-உ) பேச்சைத் திறமையாகப் பயன்படுத்த அறிந்த தூய்மை யுடையவர்கள் தாம் பேசும் சபையை அறிந்து அதற்கு ஏற்றபடி பேசுதல் வேண்டும். (711)

2.  இடைதெரிந்து நன்குணர்ந்து சொல்லுக சொல்லின்
    நடைதெரிந்த நன்மை யவர்.

(ப-உ) சொல்லின் நடை தெரிந்த நன்மையவர் - சொற்களின் (வெளிப்படை குறிப்பு என்பன போன்ற) போக்கினை அறிந்த நல்லறி வுடையவர்; இடை தெரிந்து - (சொல்லும்போது) சமயத்தை ஆராய்ந் தறிந்து; நன்குணர்ந்து - (குற்றப்படாமல்) மிகத் தெளிந்து; சொல்லுக - சொல்ல வேண்டும்.

(க-உ) சொற்களின் போக்கை ஆராய்ந்தறிந்த நல்ல அறிவுடையவர் சபையில் ஒன்றைச் சொல்லும்போது ஏற்ற சமயத்தை ஆராய்ந்தறிந்து குற்றப்படாமல் தெளிந்து சொல்லுதல் வேண்டும். (712)

3.  அவையறியார் சொல்லல்மேற் கொள்பவர் சொல்லின்
    வகையறியார் வல்லதூஉம் இல்.

(ப-உ) அவை அறியார் - சபையின் தன்மையை அறியாதவராகி; சொல்லல் மேற்கொள்பவர் - (ஒன்று) சொல்லத் தொடங்குபவர்; சொல்லின் வகை அறியார் - சொல்லின் வகைகளை அறியாதவராவர்; வல்லதூஉம் இல் - சிறந்த படிப்பு (அவர்க்குப்) பயன்படுவதில்லை.

(க-உ) சபையின் தன்மையை அறியாது ஒன்று சொல்ல மேற்கொள் பவர் அச்சொல்லின் வகையையும் அறியார்; சிறந்த படிப்பும் அவர்க்குப் பயன்படாது. (713)

4.  ஒளியார்முன் ஒள்ளிய ராதல் வெளியார்முன்
    வான்சுதை வண்ணம் கொளல்.

(ப-உ) ஒளியார்முன் - (அறிவால்) விளக்கமுடையவரிடத்து; ஒள்ளியராதல் - தாமும் ஒளியுடையராதல் வேண்டும்; வெளியார் முன் - (மற்று) அறிவில்லாதவரது சபையிடத்து; வான் சுதை வண்ணம் - (தாமும்) வெண் சுண்ணச் சாந்து நிறத்தை (அறியாத வனைப்போல் இருத்தலை); கொளல் - கொள்ளுதல் வேண்டும்.

(க-உ) அறிவுடையோர் முன் அறிவுடையராகப் பேசுதல் வேண்டும்; அறியாதவர் முன் தானும் அறியாதவனைப்போல் இருத்தல் வேண்டும்.(714)

5.  நன்றென்ற வற்றுள்ளும் நன்றே முதுவருள்
    முந்து கிளவாச் செறிவு.

(ப-உ) முதுவருள் - (தம்மில்) மிகுந்த அறிவுடையவர் சபையில்; முந்து கிளவா செறிவு - (அவருக்கு) முன்னே சென்று (ஒன்றைச் சொல்லாத அடக்கம்; நன்று என்ற அவற்றுள்ளும் - (ஒருவர்க்கு இது) நல்லதென்று சிறப்பித்துச் சொல்லப்பட்ட குணங்கள் பலவினும்; நன்று - நல்லதாகும்.

(க-உ) தம்மிலும் அறிவால் மேம்பட்டவர் இருக்கும் சபையில் முன்னே எழுந்து சென்று ஒன்றைச் சொல்லாத அடக்கம், நன்று என்று சிறப்பித்துச் சொல்லப்படும் குணங்கள் எல்லாவற்றுள்ளும் நன்று. (715)

6.  ஆற்றின் நிலைதளர்ந் தற்றே வியன்புலம்
    ஏற்றுணர்வார் முன்னர் இழுக்கு.

(ப-உ) வியன்புலம் ஏற்று - விரிந்த நூற்பொருளைக் கேட்டு; உணர்வார்முன் - (அதன் உயர்வை) அறியவல்லவர் சபையில்; இழுக்கு - சொற் குற்றப்படுதல்; (நல் வழியில் செல்கின்ற ஒருவன்) ஆற்றின் - அவ் வழியினின்றும்; நிலை தளர்ந்து அற்றே - நிலை தளர்ந்து வீழ்ந்ததோ டொக்கும்.

(க-உ) அகன்ற நூற்பொருளை அறிந்து அதன் மெய்மையை உணர வல்லவர் சபையிடத்து ஒருவன் சொற் குற்றப்படுதல் நன்னெறியிற் செல்கின்றவன் நிலைதளர்ந்து வீழ்வது போலாகும். (716)

7.  கற்றறிந்தார் கல்வி விளங்கும் கசடறச்
    சொற்றெரிதல் வல்லா ரகத்து.

(ப-உ) கசடு அற - குற்றம் படாமல்; சொல்தெரிதல் - சொற்களை ஆராய்தலில்; வல்லாரகத்து - வல்லவர் சபையிடத்தே; கற்று - (பல நூல்களையும்) கற்று; அறிந்தார் - (அவைகளாலாகிய பயனை) அறிந்த வரது; கல்வி - கல்வியானது; விளங்கும் - விளங்கித் தோன்றும்.

(க-உ) குற்ற மற்ற ஆராய்ச்சியில் நல்லவர்கள் இருக்கும் சபை யிடத்தே, கற்றறிந்தார் கல்வி, குன்றின் மேலிட்ட விளக்குப் போல் பிரகாசிக்கும். (717)

8.  உணர்வ(து) உடையார்முன் சொல்லல் வளர்வதன்
    பாத்தியுள் நீர்சொரிந்(து) அற்று.

(ப-உ) உணர்வது உடையார் முன் சொல்லல் - (யாதாயினும்) ஒன்றைச் சொல்லுமிடத்து (அதனைத்) தாமே அறியும் அறிவுடையோர் முன்பு சொல்லுவது; வளர்வதன் பாத்தியுள் வளர்கின்ற பயிர் நின்ற பாத்தியுள்; நீர் சொரிந்து அற்று - தண்ணீரை வார்த்தாற் போன்றது.

(க-உ) கருத்துக்களை தாமே அறியவல்லவர்களின் சபையில் ஒன்றைச் சொல்லுதல், வளருகின்ற பயிருக்கு இட்ட பாத்தியில் தண்ணீரை ஊற்றினது போலாகும். (718)

9.  புல்லவையுள் பொச்சாந்துஞ் சொல்லற்க நல்லவையுன்
    நன்கு செலச்சொல்லு வார்.

(ப-உ) நல்லவையுள் - நல்லோர் இருக்கும் சபையில்; நன்கு செல சொல்லுவார் - நல்ல பொருள்களை (அவர்) மனத்திற் படியும்படி சொல்லவல்லவர்; புல் அவையுள் - அறிவில்லாதார் இருந்த சபையிடத்து; பொச்சாந்தும் சொல்லற்க - மறந்தும் (அவைகளைச்) சொல்லாதிருத்தல் வேண்டும்.

(க-உ) நல்லார் இருந்த சபையில் நல்ல பொருள்களை அவர் மனத்திற் படியும்படி சொல்லவல்லவர், அறிவில்லாதார் இருக்கும் சபையில் எதையும் மறந்தும் சொல்லுதலாகாது. (719)

10. அங்கணத்துள் உக்க அமிழ்தற்றால் தங்கணத்தர் அல்லார்முன் கோட்டி கொளல்.

(ப-உ) தம் கணத்தார் அல்லார் முன் (அறிவால்) தம் இனத்தார் அல்லாதவர் சபையிடத்து; கோட்டி கொளல் - (ஒன்றையும்) சொல்லா திருத்தல் வேண்டும்; (அவ்வாறு சொன்னால்) அங்கணத்துள் - (சுத்த மில்லாத) முற்றத்தில்; உக்க அமிழ்து அற்று - வீழ்ந்த அமுதைப் போலாகும்.

(க-உ) அறிவால் தம்மினத்தாரல்லாதார் சபையிடத்து நல்லவர் ஒன்றையும் சொல்லுதலாகாது; சொன்னால் அது சுத்தமில்லாத முற்றத்தில் விழுந்த அமிழ்து போலாகும். (720)

73. அவையஞ்சாமை
(அவையஞ்சாமை - பேசுதற்கு ஏற்ற சபையை அறிந்து பேசும்போது அதற்கு அஞ்சாமை)
1. வகையறிந்து வல்லவை வாய்சோரார் சொல்லின்
தொகையறிந்த தூய்மை யவர்.

(ப-உ) சொல்லின் தொகை அறிந்த தூய்மை யவர் - சொற்களைத் தொகுத்து உரைக்கும் முறையினை யறிந்த தெளிவுடையோர்; வகை அறிந்து - (சபையின்) நன்மையை அறிந்து; வல் அவை - அறிஞர்சபையில்; வாய்சோரார் - (அச்சத்தால்) பிழைபடச் சொல்லார். தொகுத்துரைத்தல் - ஏற்ற முறையில் சொற்களைப் பயன்படுத்துதல்.

(க-உ) சொற்களைத் தொகுத்து உரைக்கும் முறையினை அறிந்த தெளிவுடையோர், சபையின் தன்மையை அறிந்து, வல்ல சபையிடத்து ஒன்றைச் சொல்லும்போது அச்சத்தால் பிழைபடச் சொல்லார். (721)

2.  கற்றருள் கற்றார் எனப்படுவர் கற்றார்முன்
    கற்ற செலச்சொல்லு வார்.

(ப-உ) கற்றார் - முன் - கற்றார் சபையில்; கற்ற - (தாம்) கற்றவற்றை; செல - அவர்கள் ஏற்றுக்கொள்ளும்படி; சொல்லுவார் - சொல்ல வல்லவர்; கற்றாருள் கற்றார் எனப்படுவர் - கற்றார் எல்லாரினும் (நன்கு) கற்றாரென்று (உலகத்தாராற்) சொல்லப்படுவர்.

(க-உ) படித்தவர் சபையில் தாம் கற்றறிந்தவற்றை அவர்கள் ஏற்றுக் கொள்ளும்படி சொல்லுபவர் படித்தவருள் படித்தவர் எனப்படுவர். (723)

3.  பகையகத்துச் சாவார் எளியர் அரியர்
    அவையகத் தஞ்சா தவர்.
    (ப-உ) பகை அகத்து - பகைவர் நடுவே; சாவார் - (அஞ்சாது புகுந்து) இறக்கவல்லவர்; எளியர் (உலகில்) பலராவர், அவை அகத்து - சபையி னிடத்து; அஞ்சாதவர் - அஞ்சாமல் (புகுந்து சொல்ல) வல்லவர்; அரியர் - சிலர்.

(க-உ) போர்க்களத்தில் அஞ்சாது புகுந்து சாகவல்லார் உலகத்திற் பலர்; சபையில் ஏறிப் பேச நடுங்காதவர் சிலர். (723)

    3. கற்றார்முன் கற்ற செலச்சொல்லித் தாங்கற்ற  

மிக்காருள் மிக்க கொளல்.

(ப-உ) கற்றார்முன் - (பலநூல்களையும்) கற்றோர் சபையிடத்து; கற்ற - (தாம்) கற்றவைகளை; செல - அவர் ஏற்றுக் கொள்ளும்படி; சொல்லி - சொல்லிக் காட்டி; தாம் கற்ற - தாம் கற்றவைகளினும்; மிக்க - அதிகமான பொருளை; மிக்காருள் அதிகமாகக் கற்றவரிடத்து; கொளல் - அறிந்து கொள்வாராக.

(க-உ) பல நூல்களையும் கற்றார் சபையிடத்தே தாம் கற்றவற்றை அவர் ஏற்றுக் கொள்ளுமாறு சொல்லி அவற்றினும் மிகுதியான பொருளையும் அம் மிகக் கற்றாரிடத்து அறிந்து கொள்ளுதல் வேண்டும். (724)

5.  ஆற்றின் அளவறிந்து கற்க அவையஞ்சா
    மாற்றங் கொடுத்தற் பொருட்டு.

(க-உ) அவை அஞ்சா - சபைக்குப் பயப்படாமல்; மாற்றம் கொடுத்தல் பொருட்டு - (கேட்ட கேள்விக்கு) மறுமொழி சொல்லும் பொருட்டு; ஆற்றின் - முறையாக; அளவு அறிந்து - அளவை நூலை அறிந்து கற்றல் வேண்டும்.

(க-உ) வேற்று அரசர் சபையிலே சபைக்கு அஞ்சாது கேட்ட கேள்விக்கு மறுமொழி சொல்லும் பொருட்டுத் தருக்க நூலைப் பொருள் தெரிந்து கற்றல் வேண்டும். (725)

6.  வாளொடென் வன்கண்ணர் அல்லார்க்கு நூலொடென்
    நுண்ணவை அஞ்சு பவர்க்கு.

(ப-உ) வன் கண்ணர் அல்லார்க்கு - வன்மையில்லாதவருக்கு; வாளொடு என் - வாட்போரோடு என்ன சம்பந்தமுண்டு; நுண் அவை
அஞ்சுபவர்க்கு - புத்தி நுட்பமுடையாரிருக்கும் சபைக்குப் பயப்படுகின்ற வருக்கு; நூலொடு என் - நூலோடு என்ன தொடர்பு இருக்கின்றது ?

(க-உ) வீரம் இல்லாதவர்க்கும் வாட்போருக்கும் என்ன தொடர் பிருக்கிறது? அதுபோல அறிவுடையோர் சபைக்கு அஞ்கின்றவருக்கும் நூலுக்கும் என்ன சம்பந்தமிருக்கிறது?

7.  பகையகத்துப் பேடிகை ஒள்வாள் அவையகத்(து)
    அஞ்சும் அவன்கற்ற நூல்.

(ப-உ) அவை அகத்து - சபை நடுவில்; அஞ்சும் அவன் - பயப்படுகின்றவன்; கற்ற நூல் - படித்த நூல்; பகை அகத்து - பகைவர்
நடுவே; பேடிகை ஒள்வாள் - பெண் தன்மை யுடையவன் கையிற் பிடித்த கூரிய வாளை ஒக்கும்.

(க-உ) சபைக்குப் பயப்படுகின்றவர் படித்தத நூல் பெண் தன்மை யுடைவன் கையிற் பிடித்த கூரிய வாளை ஒக்கும். (727)

8.  பல்லவை கற்றும் பயமிலரே நல்லவையுள்
    நன்கு செலச்சொல்லா தார்.

(ப-உ) நல் அவையுள் - நல்லாரிருக்கும் சபையில்; நன்கு செல சொல்லாதார் - (தாம் சொல்வதை) நன்கு ஏற்றுக்கொள்ளும் படி சொல்ல மாட்டாதவர்; பல்லவை கற்றும் பயம் இலரே - பல நூல்களைக் கற்றாராயினும் பயனில்லாதவராவர்.

(க-உ) நல்லாரிருக்கும் சபையில் அவர்கள் ஏற்றுக்கொள்ளும் படி சொல்லமாட்டாதவர் பல நூல்களைக் கற்றாராயினும் பயனிலராவர்.(728)

9.  கல்லா தவரின் கடையென்ப கற்றறிந்து
    நல்லா ரவையஞ்சு வார்.

(ப-உ) கற்று அறிந்தும் - நூல்களைக் கற்று அவற்றின் பொருளை அறிந்திருந்தும்; நல்லார் அவை அஞ்சுவார் - அறிவுடையோர் இருக்கும் சபைக்கு அஞ்சுகின்றவர்; கல்லாதவரின் கடை என்ப - படியாதவரைப் பார்க்கிலும் கடைப்பட்டவர் என்று அறிவுடையோர் கூறுவர்.

(க-உ) நூற்களைக் கற்றறிந்து நல்லவர் சபைக்குப் பயப்படு கின்றவர் படியாதவர்களிலும் கடைப்பட்டவராவர். (729)

10. உளரெனினும் இல்லாரோ டொப்பர் களனஞ்சிக்
    கற்ற செலச்சொலா தார்.

(ப-உ) களன் அஞ்சி - சபைக்குப் பயந்து; கற்ற செல சொல்லாதவர் - (தாம்) கற்றவைகளை (அதற்கு) ஏற்கச் சொல்லமாட்டாதவர்; உளர் எனினும் உயிரோடு இருந்தாராயினும்; இல்லாரோடு ஒப்பர் - இறந்தவரை ஒப்பர்.

(க-உ) சபைக்குப் பயந்து தான் கற்றவற்றைக் கேட்டு மகிழக் கூடிய முறையில் சொல்லமாட்டாதவர் உயிர் வாழ்ந்தாராயினும் இறந்தவரே யாவர். (730)

74. நாடு
(நாடு - நாட்டின் சிறப்புத் தன்மைகள்)

1.  தள்ளா விளையுளும் தக்காரும் தாழ்விலாச்
    செல்வரும் சேர்வது நாடு.

(ப-உ) தள்ளா விளையுளும் - குறைவில்லாத விளைவைச் செய்யும் உழவரும்; தக்காரும் - தரும வழியில் ஒழுகுவோரும்; தாழ்வு இலா செல்வரும் - குறைவில்லாத செல்வமுடையோரும்; சேர்வது - ஒன்றுசேர்ந்து வாழும் இடமே; நாடு சிறந்த நாடெனப்படுவது.

(க-உ) குறைவில்லாத தானியங்களை விளைவிப்போரும், அறிவுடையோரும், குறைவில்லாத செல்வமுடையவரும் ஒருங்கு வாழும் இடமே சிறந்த நாடாகும்.

2.  பெரும்பொருளாற் பெட்டக்க தாகி யருங்கேட்டால்
    ஆற்ற விளைவது நாடு.

(ப-உ) நாடு - (சிறந்த) நாடாவது; பெரும்பொருளால் - (மிகுந்த) பொருள் இருப்பதால்; பெட்பு தக்கது ஆகி - (பிற நாட்டாராலும்) விரும்பத்தக்கதாகி; அரும்கேட்டால் - அழிவில்லாமையால்; ஆற்ற விளைவது - மிக விளைவது.

(க-உ) அளவில்லாத பொருள் இருப்பதாய், பிற நாட்டா ராலும் விரும்பத்தக்கதாய் கெடுதியில்லாமையால் விளைவதாய் உள்ளதே சிறந்த நாடாகும். (732)

3.  பொறையொருங்கு மேல்வருங்கால் தாங்கி இறைவற்(கு)
    இறையொருங்கு நேர்வது நாடு.

(ப-உ) நாடு - நாடாவது; பொறை - (பிறநாடுகளைக் காக்க வேண்டியதால் ஏற்பட்ட) பாரமெல்லாம்; ஒருங்கு - ஒன்று சேர; மேல் வருங்கால் - (தன்மேல்) வரும்போது; தாங்கி - (அவைகளைத்) தாங்கி; இறைவற்கு - (அதன்மேலும் தன்) அரசனுக்கு; இறை ஒருங்கு நேர்வது - பொருள் முழுவதையும் உடன்பட்டுக் கொடுப்பதே.

(க-உ) பிற நாடுகள் பொறுத்த பாரமெல்லாம் ஒருங்கே தன்னிடம் வரும்போதும் அவற்றைத் தாங்கித் தன்னரசனுக்கு வரிப்பொருள் முழுவதையும் உடன்பட்டுக் கொடுப்பதே நாடு. (733)

4.  உறுபசியும் ஓவாப் பிணியும் செறுபகையும்
    சேரா(து) இயல்வது நாடு.

(ப-உ) உறுபசியும் - அதிக பசியும்; ஓவா பிணியும் - நீங்காத நோயும்; செறுபகையும் - (வெளியேயிருந்து வந்து) அழிவு செய்யும் பகையும்; சேராது இயல்வது நாடு - அடையப்பெறாது நடப்பது சிறந்த நாடாகும்.

(க-உ) மிக்க பசியும், நீங்காத நோயும், அழிவுக்குரிய பகையும் இல்லாது நடப்பதே சிறந்த நாடாகும். (734)

5.  பல்குழுவும் பாழ்செய்யும் உட்பகையும் வேந்தலைக்கும்
    கொல்குறும்பும் இல்லது நாடு.

(ப-உ) நாடு - நாடாவது; பல்குழுவும் - மாறுபட்டுக் கூடுகின்ற பல கூட்டங்களும்; பாழ் செய்யும் (உடனிருந்துகொண்டே) அழிவு செய்கின்ற; உட்பகையும் - (கள்வர் முதலிய) உட்பகையும்; வேந்தலைக்கும் - (சமயம் வந்தால்) அரசனுக்குத் தொந்தரவு கொடுக்கும்; கொல் குறும்பும் – கொலைத் தொழிலுள்ள தீயவரும்; இல்லது - இல்லாததே.

(க-உ) பலவகைப்பட்ட கொள்கையோடு கூடும் சபைகளும், உடனிருந்தே பாழாகச் செய்யும் உட்பகையும், சமயம் வந்தால் அரசனை அலைக்கும் கொலைத் தொழிலுடையோரும் இல்லாததே நாடு
எனப்படும். (735)

6.  கேடறியாக் கெட்ட விடத்தும் வளங்குன்றா
    நாடென்ப நாட்டின் தலை.

(ப-உ) கேடு அறியா - (பகைவராலே) கேடுறுதல் அறியாததும்; கெட்டவிடத்தும் - (அரிதில்) கெட்டவிடத்தும்; வளம் குன்றா நாடு - (அப்பொழுதும்) செல்வம் குறையாததும் ஆன நாட்டை; நாட்டின் தலை என்ப - எல்லா நாடுகளிலும் முதன்மையானது என்று (நூல்களைக் கற்றவர்) கூறுவர்.

(க-உ) பகைவரால் கெடுதலறியாததாயும், ஒருபோது அவரால் கேடடைந்ததாயினும் அப்பொழுதும் தனது செழிப்புக் குன்றாததாயும் உள்ள நாட்டினை எல்லா நாட்டினும் தலை என்று சொல்லுவர். (736)

7.  இருபுனலும் வாய்ந்த மலையும் வருபுனலும்
    வல்லரணும் நாட்டிற் குறுப்பு.

(ப-உ) இருபுனலும் - (தன்னிடத்து ஆற்று நீர் குளத்து நீர் என்பன போன்று மேலுள்ளதும், கிணறு முதலியவற்றிலுளதுமாகிய) இருவகை நீரும்; வாய்ந்த மலையும் - வாய்ப்புடையதாகிய மலையும்; வருபுனலும் - (அதிலிருந்து) வருகின்ற நீரும்; வல் அரணும் - வலிய கோட்டையும்; நாட்டிற்கு உறுப்பு - நாட்டிற்குச் சிறந்த உறுப்புக்களாம்.

(க-உ) கீழ்நீர் மேல்நீர் எனப்பட்ட இரு தண்ணீரும் வாய்ப்புடைய மலையும் அதனின்று வருகின்ற நீரும் அழியாத கோட்டையும் நாட்டிற்குச் சிறந்த உறுப்புக்களாம். (737)

8.  பிணியின்மை செல்வம் விளைவின்பம் ஏமம்
    அணியென்ப நாட்டிற்கிவ் வைந்து.

(ப-உ) பிணி இன்மை - நோயின்மையும்; செல்வம் - செல்வமும்; விளைவு - பயிர் விளைவும்; இன்பம் - மகிழ்ச்சியும்; ஏமம் - காவலும்; இவ்வைந்தும் - ஆகிய இவ்வைந்தினையும்; நாட்டிற்கு அணி என்ப - தேசத்திற்கு அழகாகும் என்று (அறிவுடையோர்) கூறுவர்.

(க-உ) நோயின்மை, செல்வம், விளைவு, மகிழ்ச்சி, காவல் என்னும் ஐந்தினையும் பெற்றிருத்தல் நாட்டிற்கு அழகென்று (நூல்களை அறிந்தவர்) கூறுவர். (738)

9.  நாடென்ப நாடா வளத்தன நாடல்ல
    நாட வளந்தரும் நாடு.

(ப-உ) நாடா வளத்தன நாடு என்ப - வருந்தித் தேட வேண்டாது (தானே கிடைக்கும்) செல்வத்தை யுடையவைகளையே (சிறந்த) நாடு என்று (நூல்களை அறிந்தோர்) கூறுவர்; (ஆதலால்) நாட வளம் தரும் நாடு - வருந்தித் தேடினால் செல்வத்தைத் தருகின்ற நாடு; நாடு அல்ல - (சிறந்த) நாடாகாது.

(க-உ) வாழ்வார் தேடி வருந்தாமல் தானே வரும் செல்வத்தை உடைய நாடே நாடு எனப்படும்; வருந்தித் தேடச் செல்வம் தரும் நாடு நாடு ஆகமாட்டாது. (739)

10. ஆங்கமை வெய்தியக் கண்ணும் பயம்இன்றே
    வேந்தமை (வு) இல்லாத நாடு.

(ப-உ) வேந்து அமைவு இல்லாத நாடு - அரசன் குடிகளோடு பொருந்தி நடவாத நாடு; ஆங்கு - மேற்சொன்ன செல்வங்கள் எல்லாம் பெற்றிருந்தபோதும்; பயம் இன்றே - அவைகளால் பயனுடையதன்று.

(க-உ) மேற்சொல்லிய வளங்களெல்லாம் பெற்றிருந்தும் அரச னோடு குடிகள் பொருந்தி நடவாத நாடு பயனில்லாததாகும். (740)

75. அரண்
(அரண் - நாட்டின் பாதுகாப்புக்குரிய கோட்டை)

1.  ஆற்று பவர்க்கும் அரண்பொருள் அஞ்சித்தன்
    போற்று பவர்க்கும் பொருள்.

(ப -உ) அரண் - கோட்டை; ஆற்றுபவர்க்கும் பொருள் பிறர்மேல் செல்வோர்க்கும் (சிறந்த) துணையாகும்; அஞ்சி - (பகைவருக்குப்) பயந்து; தன் போற்றுபவர்க்கும் - தம்மைப் பாதுகாத்துக்கொள்வார்க்கும்; பொருள் - சிறந்த துணையாகும்.

(க-உ) பிறர்மேல் செல்வோர்க்கும் கோட்டை சிறந்த துணையாகும்; பகைவர்க்கு அஞ்சித் தம்மைப் பாதுகாத்துக்கொள்வோர்க்கும் அது துணையாகும். (741)

2.  மணிநீரும் மண்ணும் மலையும் அணிநிழல்
    காடும் உடைய தரண்.

(ப-உ) அரண் - கோட்டையாவது; மணிநீரும் - மணிநிறமுடைய நீரும்; மண்ணும் - வெளிநிலமும்; மலையும் அணி நிழல் காடும் - மலையும் குளிர்ந்த நிழலுடைய காடும்; உடையது - உடையதே.

(க-உ) வற்றாத நீர் நிலை உடைய அகழும், வெளி நிலமும், மலையும், குளிர்ந்த நிழலுடைய காவற்காடும் ஒன்றன்பின் ஒன்றாக உடையதே சிறந்த கோட்டையாகும். (742)

3.  உயர்வகலம் திண்மை அருமையிந் நான்கின்
    அமைவரண் என்றுரைக்கும் நூல்.

(ப-உ) உயர்வு - உயர்ச்சியும்; அகலம் - அகலமும்; திண்மை - வலிமையும்; அருமை - (கடத்தற்கு) அருமையும் ஆகிய; இந் நான்கின் - இவை நான்கினையுமுடையதை; அமைவு அரண் என்று - அமைந்த கோட்டை என்று; நூல் உரைக்கும் - நூலோர் கூறுவர்.

(க-உ) உயர்ச்சியும், அகலமும், வலிமையும், கடத்தற் கருமையும் ஆகிய இந்நான்கும் பொருந்தியதையே சிறந்த கோட்டை என்று நூலுடையோர் சொல்லுவர். (743)

    4. சிறுகாப்பின் பேரிடத்த தாகி உறுபகை  

ஊக்க மழிப்ப தரண்.

(ப-உ) அரண் - கோட்டையாவது; சிறுகாப்பின் - காக்க வேண்டிய இடம் சிறியதாய்; பேரிடத்தது ஆகி - பரந்த இடத்தை உடையதாகி; உறுபகை - (தன்னைச்) சூழ்ந்த பகைவரது; ஊக்கம் அழிப்பது - மன எழுச்சியைக் கெடுப்பதே.

(க-உ) காக்க வேண்டுமிடஞ் சிறியதாயும், அகன்ற இடத்தை யுடையதாயும், தன்னை வந்துசூழ்ந்த பகைவரது மனத்திலுள்ள ஊக்கத்தைக் கெடுப்பதே அரண். (744)

    5. கொளற்கரிதாய்க் கெண்டகூழ்த் தாகி அகத்தார்  

நிலைக்கெளிதாம் நீர தரண்.

(ப-உ) அரண் - கோட்டை; கொளற்கு அரிதாய் - (பகைவரால்) பிடித்தற்கு அரியதாய்; கொண்ட கூழ்த்து ஆகி - உள்ளே பலவகை உணவுகளைக் கொண்டதாகி; அகத்தார் நிலைக்கு - உள்ளே நின்று போர்புரிதற்கு; எளிது ஆம் நீரது - எளிதாகிய தன்மையுடையது.

(க-உ) பகைவர் பிடித்தற்கரியதாய், உள்ளே பலவகை உணவுப் பொருள்களை உடையதாயும்; வீரர் நின்றுபோர் செய்வதற்கு வாய்ப்புடையதாயும் உள்ளதே அரண். (745)

6.  எல்லாப் பொருளும் உடைத்தாய் இடத்துதவும்
    நல்லாள் உடைய தரண்.

(ப-உ) அரண் - கோட்டையாவது; எல்லாப் பொருளும் உடைத்தாய் - (உள்ளே இருப்பவர்க்கு வேண்டும்) எல்லாப் பொருள்களும் உடையதாய்; இடத்து - (பகைவர்) தாக்கும்போது; உதவும் நல்ல ஆள் உடையது - போர்புரிந்து உதவும் நல்ல வீரரை உடையது.

*(க-உ) உள்ளே இருப்பவருக்கு வேண்டும் எல்லாப் பொருள்களும் உடையதாய் பகைவர் தாக்குமிடத்துப் போர் செய்ய உதவும் நல்ல வீரரை உடையதே அரண். (746)

7.  முற்றியும் முற்றா தெறிந்தும் அறைப்படுத்தும்
    பற்றற் பரிய தரண்.

(ப-உ) அரண் - கோட்டையாவது; முற்றிலும் - (பகைவர்) முற்றுகை யிட்டுச் சூழ்ந்தும்; முற்றாது - அப்படிச் சூழாது; எறிந்தும் - ஒருமுகமாகப் போர்செய்தும்; அறைப்படுத்தும் - நில அறை அறுத்தும்; பற்றற்கு அரிது - பிடித்துக் கொள்ளுதற்கு அரியதாகும்.

(க-உ) பகைவர் முற்றுகை இட்டுச் சூழ்ந்தும், அங்ஙனம் சூழாது ஒருமுகமாகப் போர்செய்தும், கீழ் அறை அறுத்து உள் நுழைந்தும் கைப்பற்றுதற்கரியதே கோட்டை. (747)

8.  முற்றாற்றி முற்றி யவரையும் பற்றாற்றிப்
    பற்றியார் வெல்வ தரண்.

(ப-உ) அரண் - கோட்டையாவது; முற்ற ஆற்றி முற்றிய வரையும்; சூழவல்லவராகி (வந்து) சூழ்ந்த பகைவரையும்; பற்றியார் - (தன்னைப்பற்றி) உள்ளே நின்றவர்; பற்று ஆற்றி - நின்ற இடத்தைவிட்டுப் பெயராது நின்று; வெல்வது - (போர் செய்து) வெல்லும்படி அமைந்தது.

(க-உ) படையின் பெருமையால் சூழ வல்லராய் வந்து சூழ்ந்த பகைவரை உள்ளே நிற்பவர் இடம்விட்டுப் பெயராமல் நின்று போர் செய்து வெல்லும்படி அமைந்ததே அரண். (748)

9.  முனைமுகத்து மாற்றலர் சாய வினைமுகத்து
    வீறெய்தி மாண்ட தரண்.

(ப-உ) அரண் - கோட்டை; முனைமுகத்து மாற்றலர் சாய - போர் தொடங்கிய இடத்தே பகைவர் இறந்தொழியும்படி; வினைமுகத்து - (உள்ளே நிற்பவர்கள்) செய்யும் போர்ச் செயல் களால்; வீறு எய்தி மாண்டது - உயர்வு பெற்றுச் சிறப்படைந்ததே.

(க-உ) உள்ளே நிற்பவர் செய்யும் போர்ச் செயல்களால் போர் தொடங்கிய இடத்தே பகைவர் இறந்து ஒழியும்படி உயர்வு பெற்றுச் சிறந்ததே அரண். (749)

10. எனைமாட்சித் தாகியக் கண்ணும் வினைமாட்சி
    யில்லார்கண் இல்ல தரண்.

(ப-உ) அரண் - கோட்டையானது; எனை மாட்சித்து ஆகியக் கண்ணும் - (முன் சொல்லப்பட்ட) பெருமை எல்லாம் உடையதாகிய விடத்தும்; வினைமாட்சி - செய்யும் தொழிலிடத்துப் பெருமையை; இல்லார்கண் இல்லது - இல்லாதவரிடத்து (அது) இருந்தும் இல்லாதது போலாகும்.

(க-உ) கோட்டையைப்பற்றிச் சொல்லப்பட்ட சிறப்பெல் லாம் உடையதாயிருந்தும், வினை செய்தலில் பெருமையில்லா தாரிடத்தில் அக்கோட்டை இருந்தும் இல்லாதது போலாகும். (750)

76. பொருள் செயல்வகை
(பொருள் செய்யும் வகை - பொருட் செல்வத்தின்
சிறப்பும் அதனைத் தொகுக்கும் வகையும்)

1.  பொருள் அல்லவரைப் பொருளாகச் செய்யும்
    பொருள் அல்ல(து) இல்லை பொருள்.

(ப-உ) பொருள் அல்லவரை - ஒரு பொருளாக மதிக்கப்படாத வரையும்; பொருள் ஆகச் செய்யும் - பொருளாக மதிக்கப்படச் செய்யவல்ல; பொருள் அல்லது - செல்வத்தைத் தவிர; பொருள் - (வேறு) பொருள்; இல்லை - இல்லையாம்.

(க-உ) ஒரு பொருளாக மதிக்கப்படாதவரையும், மதிக்கப்படு வராகச் செய்யவல்ல செல்வத்தைத் தவிர வேறு பொருள் இல்லை. (751)

2.  இல்லாரை யெல்லாரும் எள்ளுவர் செல்வரை
    எல்லாரும் செய்வர் சிறப்பு.

(ப-உ) இல்லாரை - பொருளில்லாதவரை; எல்லாரும் எள்ளுவர் - எல்லாரும் இகழ்வர்; செல்வரை - பொருளுடையாரை; எல்லாரும் சிறப்புச் செய்பவர் - (அவர் தீமையுடையராயிருப்பினும்) எல்லாரும் மதிப்பார்கள்.

(க-உ) பொருளில்லாதவரை எல்லாரும் இகழ்வர்; செல்வரை எல்லாரும் சிறப்புச் செய்வர். (752)

3.  பொருளென்னும் பொய்ய விளக்கம் இருளறுக்கும்
    எண்ணிய தேயத்துச் சென்று.

(ப-உ) பொருள் என்னும் பொய்யா விளக்கம் - பொருளென்று சொல்லப்படும் அணையாத விளக்கு; எண்ணிய தேயத்துச் சென்று - (அதையுடையவர்) நினைத்த இடத்திற்சென்று; இருள் அறுக்கும் - (பகை என்னும்) இருளைத் தொலைக்கும்.

(க-உ) பொருள் என்னும் அணையாத விளக்கு அதை உடையவர் நினைத்த இடங்களிலெல்hம் சென்று பகையாகிய இருளைப் போக்கும். (753)

4.  அறன்ஈனும் இன்பமும் ஈனும் திறன்அறிந்து
    தீதின்றி வந்த பொருள்.

(ப-உ) திறன் அறிந்து - பொருள் சம்பாதிக்கும் வகை அறிந்து; தீது இன்றி வந்த பொருள் – பிறர்க்குத் தீமை செய்யாது வந்த பொருள்; அறன் எனும் - தருமத்தையும் கொடுக்கும்; இன்பமும் ஈனும் - இன்பத்தையும் கொடுக்கும்.

(க-உ) ஈட்டும்வகை அறிந்து தீமை இல்லாது வந்த பொருள் தருமத்தையும் இன்பத்தையும் கொடுக்கும். (754)

5.  அருளொடும் அன்பொடும் வாராப் பொருளாக்கம்
    புல்லார் புரள விடல்.

(ப-உ) அருளொடும் - (தன் குடிகளிடத்துச் செய்யும்) அருளோடும்; அன்பொடும் - (அவர் நம்மிடம்) செய்யும் அன்போடும்; வாரா - வராத; பொருள் ஆக்கம் - பொருட்செல்வத்தை; புல்லார் நீக்கிவிடல் - (அரசர்) ஏற்றுக்கொள்ளாது நீங்கவிடுதல் வேண்டும்.

(க-உ) தாம் குடிகளிடம் செய்யும் அருளோடும் குடிகள் தம்மிடம் செய்யும் அன்போடும் கூடவராத பொருளை அரசர் ஏற்காது விடுதல் வேண்டும். (755)

6.  உறுபொருளும் உல்கு பொருளும்தன் ஒன்னார்த்
    தெறுபொருளும் வேந்தன் பொருள்.

(ப-உ) உறு பொருளும் - (உடையவர் இல்லாமையால் தானே வந்து) கிடைத்த பொருளும்; உல்கு பொருளும் - தீர்வையாகிய பொருளும்; தன் ஒன்னார் தெறு பொருளும் - தனது பகைவரை வென்று (கப்பமாகக் கொள்ளும்) பொருளும்; வேந்தன் பொருள் - அரசனுக்குரிய பொருளாகும்.

(க -உ) உடையவரில்லாமையால் தானே வந்த பொருளும், தீர்வைப் பொருளும், பகைவரிடம் கப்பமாகக் கொள்ளும் பொருளும் அரசனுக்குரிய பொருள்களாகும். (756)

7.  அருள்என்னும் அன்பீன் குழவி பொருள்என்னும்
    செல்வச் செவிலியால் உண்டு.

(ப-உ) அன்பு ஈன் - அன்பாகிய தாய் பெற்ற; அருள் என்னும் குழவி - அருள் என்னும் குழந்தை; பொருள் என்னும் - பொருள் என்று சொல்லப்படும்; செல்வச் செவிலியால் உண்டு - செல்வமுடைய வளர்ப்புத் தாயால் வளரும்.

(க-உ) அன்பென்னும் தாய்பெற்ற அளளென்னும் குழந்தை பொருள் என்று சொல்லப்படும் செல்வமுடைய வளர்ப்புத்தாயால் வளரும். (757)

8.  குன்றேறி யானைப்போர் கண்டற்றால் தன்கைத்தொன்(று)
    உண்டாகச் செய்வான் வினை.

(ப-உ) தன்கைத்து உண்டாக - தனது கையிடத்தே பொருளை வைத்துக் கொண்டு; ஒன்று செய்வான் வினை - ஒன்றைச் செய்கின்றவனது செயல்; குன்று ஏறியானைப்போர் கண்டு (அது) அற்று ஆல் - (ஒருவன்) மலைமேல் ஏறிநின்று யானைப் போர் பார்த்தது போன்றதாகும்.

(க-உ) தனது கையிலே பொருளை வைத்துக்கொண்டு ஒரு செயலைச் செய்வது ஒருவன் மலைமீது ஏறி யானைப்போரைப் பார்த்தது போலாகும். (இலகுவில் முடியும் என்றவாறு). (758)

9.  செய்க பொருளைச் செறுநர் செருக்கறுக்கும்
    எஃகதனிற் கூரிய தில்.

(ப-உ) பொருளை செய்க - பொருளைத் தேடிச் சேர்க்க வேண்டும்; செறுநர் செருக்கு அறுக்கும் எஃகு - (அது) பகைவரது அகந்தையைக் கெடுக்கும் ஆயுதமாகும்; அதனின் கூரியது இல் - அது போலக் கூரிய ஆயுதம் இல்லை.

(க-உ) பொருளைத் தேடிச் சேர்த்தல் வேண்டும்; அது பகைவர் செருக்கைக் கெடுக்கும் ஆயுதமாகும்; அதுபோலக் கூரிய ஆயுதம் வேறு
இல்லை. (759)

10. ஒள்பொருள் காழ்ப்ப இயற்றியார்க் கெண்பொருள்
    ஏனை இரண்டும் ஒருங்கு.

(ப-உ) ஒள்பொருள் - நல்வழியில் வரும் பொருளை; காழ்ப்ப இயற்றியார்க்கு - மிக அதிகம் உண்டாக்கியவர்க்கு; ஏனை இரண்டும் - மற்றை அறமும் இன்பமும்; ஒருங்கு எண் பொருள் - ஒருசேரக் கிட்டும் பொருள்களாகும்.

(க-உ) நல்வழியில் வரும் பொருளை மிகச் சேர்த்தவர்களுக்கு அறமும் இன்பமும் ஒருங்கே கிட்டுவனவாகும்.

77. படைமாட்சி
(படைமாட்சி - படையின் சிறப்பு)

1.  உறுப்பமைந் (து) ஊறஞ்சா வெல்படை வேந்தன்
    வெறுக்கையுள் எல்லாம் தலை.

(ப-உ) உறுப்பு அமைந்து - (தேர், யானை, குதிரை, காலாள், என்னும் நான்கு) உறுப்புகளும் பொருந்தி; ஊறு அஞ்சா - காயம்படுதற்குப்
பயப்படாத; வெல் படை - (பகையை) வெல்லத் தகுந்த படை; வேந்தன் வெறுக்கையுள் எல்லாம் தலை - அரசனுடைய செல்வம் எல்லாவற்றுள் ளும் முதன்மையுடையது.

(க-உ) நால்வகைப்படையும் உடையதாய் போரில் காயப்படுதற்கு அஞ்சாது நின்று பகையை வெல்வதாகிய படை, அரசன் செல்வங்கள் எல்லாவற்றுள்ளும் தலையாய செல்வமாகும். (761)

2.  உலைவிடத் தூறஞ்சா வன்கண் தொலைவு இடத்துத்
    தொல்படைக் கல்லா லரிது.

(ப-உ) தொலைவு இடத்து - (தான்) சிறிதாகிப்போன விடத்தும்; உலைவு இடத்து - (அரசனுக்குப் போரில்) அழிவு வந்தால்; ஊறு அஞ்சா - (தன்மேல்) காயம்படுதற்கு அஞ்சாது (நின்று காக்கும்); வன்கண் - ஊறுதி; தொல்படைக்கு அல்லால் அரிது - பரம்பரையாகப் படைப்பயிற்சி செய்து வரும் படைக்கு அல்லது உண்டாகாது.

(க-உ) தான் சிறிதாயபோதும் அரசனுக்குப் போரில் அழிவு வந்தால் தன்மேல் காயப்படுவதற்கு அஞ்சாது நின்று அவனைக் காக்கும் உறுதி பரம்பரையாகப் படைப்பயிற்சி செய்துவரும் மூலப்படைக்கே உண்டு.(762)

3.  ஒலித்தக்கால் என்னும் உவரி எலிப்பகை
    நாகம் உயிர்ப்பக் கெடும் .

(ப-உ) எலிப்பகை - எலிகளாலாகிய பகை (திரண்டு);உவரி - கடல்போல்;ஒலித்தக்கால் - இரைந்தால்; என்னாம் -(பாம்புக்கு) என்ன துன்பம் வரும்;நாகம் - அப்பம்பு; உயிர்ப்பக் கெடும் - மூச்செறிந்த அளவிலே (அதுதானே)கெடும்.

(க -உ) ஒலித்தாலும் நாகத்துக்குப் பகையாகிய எலிகள் திரண்டு கடல் போல் ஒலித்தாலும் நாகத்துக்கு என்ன துனபம் வரும்? அந்நாகம் மூச்சுவிட்ட அளவில் அவ்வெலிக் கூட்டமே சிதறிவிடும். (763)

4.  அழிவின்(று) அறைபோகா(து) ஆகி வழிவந்த
    வன்கண் அதுவே படை.

(ப-உ) படை - (அரசனுக்குப்) படையாவது ; அழிவு இன்று - (போரில்) வென்று அழிக்க முடியாததால்; அறை போகாது ஆகி - (பகைவரால்) கீழ்ப்படுத்தப்படாதாகி; வழிவந்த வன்கண் அதுவே - பழமையாக வந்த ஆண்மையுடையதேயாகும்.

(க-உ) அரசனுக்குப் படை ஆவது போரின்கண் கெடுதல் இல்லாமை யால் கீழ்ப்படுத்தப்படாததாய் பழமையாக வந்த வீரமுடையதே
யாகும். (764)

5.  கூற்றுஉடன்று மேல்வரினும் கூடி எதிர்நிற்கும்
    ஆற்றல் அதுவே படை.

(ப-உ) கூற்று - இயமன் தானே; உடன்று - கோபித்து; மேல்வரினும் - தன்மேல் வந்தாலும்; கூடி - சிதறுதல் இல்லாமல்; எதிர் நிற்கும் ஆற்றல் அதுவே படை - எதிர் நிற்கவல்ல வலியுடையதே (சிறந்த) படையாவது.

(க-உ) இயமனே கோபித்து எதிர்த்துப் போர்செய்ய வந்தாலும் எதிர்த்து நின்று அவனைத் தடுக்கும் வல்லமையுடையதே சேனை எனப்படுவது. (765)

6.  மறம்மானம் மாண்ட வழிச்செலவு தேற்றம்
    எனநான்கே ஏமம் படைக்கு.

(ப-உ) மறம் - வீரமும்; மானம் - மானமும்; மாண்ட வழிச் செலவு - சிறப்படைந்த (வீரர் முன்சென்ற) நல்வழியிலே செல்லுதலும்; தேற்றம் என நான்கே - (அரசனால்) நம்பப்படுதல் என நான்கே; படைக்கு ஏமம் - படைக்குப் பாதுகாப்பாகிய குணங்களாகும்.

(க-உ) வீரமும் மானமும் முன் வீரராயினார் சென்ற நல்வழியிற் செல்லுதலும் அரசனால் நம்பப்படுதலும் என இந்நான்கு குணமுமே படைக்குப் பாதுகாப்பாகிய குணங்களாகும். (766)

7.  தார்தாங்கிச் செல்வது தானை தலைவந்த
    போர்தாங்குந் தன்மை யறிந்து.

(ப-உ) தானை - படை; தன்மேல் வந்த போல் - தன்மேல் வந்த போரை; தாங்குந் தன்மை அறிந்து - தடுத்து நிற்கும் தன்மையை அறிந்து; தார்தாங்கி செல்வதே - அவர் தூசிப்படையைத் தன்மேல் வராமல் தடுத்துத் (தான் அதன்மேல்) செல்லவல்லது ஆகும்.

(க-உ) தன்மேல் வந்த மாற்றார் படையின் போரைத் தடுக்கும் முறையை அறிந்து அவர் முன்செல்லும் படையைத் தன்மேல் வராமல் தடுத்துத் தான் அதன்மேற் செல்லவல்லதே படையாவது.

8.  அடல்தகையு மாற்றலு மில்எனினுந் தானை
    படைத்தகையால் பாடு பெறும்.

(ப-உ) தானை - சேனை; அடல் தகையும் - (பகைமேல் தான் சென்று) போர் செய்யும் தகுதியும்; ஆற்றலும் - (அது தன் மேல் வந்தால்) பொறுக்கும் வலிமையும்; இல் எனினும் - இல்லையாயினும்; படைத்தகையால் - தனது தோற்றப் பொலிவால்; பாடு பெறும் - (பகைவர் அஞ்சும்) பெருமையைப் பெறும்.

தோற்றப் பொலிவு - அலங்கரிக்கப்பட்ட தேர், யானை, குதிரை, காலாள், கொடி, குடை, ஆல வட்டம், வாத்தியம் முதலியவைகளுடன் தோன்றும் அழகு.

(க-உ) பகைமேல் தான் சென்று போர் செய்யும் தகுதியும், மாற்றார் சேனை தன்மேல் வந்தால் பொறுக்கும் ஆற்றலும் இல்லை ஆயினும், சேனை தன் தோற்றப் பொலிவால் பகைவரை அஞ்சச் செய்யும். (768)

9.  சிறுமையும் செல்லாத் துனியும் வறுமையும்
    இல்லாயின் வெல்லும் படை.

(ப-உ) சிறுமையும் - இழிந்த பழக்கமும்; செல்லாத துனியும் - நீங்காத வெறுப்பும்; வறுமையும் - தரித்திரமும்; இல்லை ஆயின் - தனக்கு இல்லையானால்; படை வெல்லும் - படை (பகைவரை) வெல்லும்.

(க-உ) இழிந்த பழக்கமும், நீங்காத வெறுப்பும், வறுமையும் ஒருவனுக்கு இல்லையாயின் அவனது படை பகைவரை வெல்லும்.

10. நிலைமக்கள் சால உடைத்தெனினும் தானை
    தலைமக்கள் இல்வழி யில்.

(ப-உ) நிலை மக்கள் - பின் வாங்காத வீரரை; சால உடைத்து எனினும் - மிக உடையதாயினும்; தலை மக்கள் - (தனக்கு) தலைவராகிய வீரர்; இல்வழி - இல்லாதவிடத்து; தானை இல் - படை நில்லாது.

(க-உ) போரில் பின்வாங்காத வீரரை மிக உடையதாயினும் தலைவர் இல்லாத படை நிலைபெறாது. (770)

78. படைச்செருக்கு
(படைச் செருக்கு - படையின் வீரமிகுதி)

1.  என்ஐமுன் நில்லன்மின் தெவ்விர் பலர்என்ஐ
    முன்நின்று கல்நின் றவர்.

(ப-உ) தெவ்விர் - பகைவர்களே; என் ஐ முன் நின்று - எனது தலைவனெதிரே நின்று (போர்செய்து); கல் நின்றவர் பலர் - (அவன் வேல்பட்டு வீழ்ந்து) தமக்குக் கல் நடப்பெற்றவர் பலர்; என் ஐ முன் நில்லன்மின் - (நீவிர் கல்லிடத்து நில்லாமல் உம் உடலிடத்து நிற்க விரும்பினால்,) என் தலைவன் முன்னே நில்லாதீர்கள்.

(க-உ) பகைவர்களே ! எனது தலைவன்முன் நின்று போர் செய்து அவன் வேல் படுதலால் இறந்து கல்நடப்பட்டவர் பலர்; நீவிர் கல்லிடத்தில் நில்லாது உமது உயிருடன் இருக்க விரும்பினால் என் தலைவன்முன் நில்லாதீர். (771)

2.  கானம் முயல்எய்த அம்பினில் யானை
    பிழைத்தவேல் ஏந்தல் இனிது.

(ப-உ) கானம் - காட்டில் ஓடும்; முயல் - முயலை; எய்த அம்பினில் - (பிழையாமல்) எய்த அம்பை ஏந்தலினும்; யானை பிழைத்த - யானையை எறிந்து பிழைத்த; வேல் ஏந்தல் இனிது - வேலை ஏந்துதல் நன்று.
பிழைத்த - தவறிய; பிழையாமல் - தவறாமல்.

(க-உ) காட்டு முயலை எய்துகொன்ற அம்பை வைத்திருத்த லினும் பார்க்க, யானையை எய்து தவறிய வேலை வைத்திருத்தல் நல்லது. (772)

3.  பேராண்மை என்ப தறுகண்ஒன்(று) உற்றக்கால்
    ஊராண்மை மற்றதன் எஃகு.

(ப-உ) தறுகண் - (பகைவர் மேற் காட்டும்) வீரத்தை; பேர் ஆண்மை என்ப - மிக்க வீரம் என்று சொல்லுவர்; ஒன்று உற்றக்கால் ஊர் ஆண்மை - (அப்பகைவர்க்கு) யாதேனும் ஒரு தாழ்வு வந்ததாயின் (அது தீர்தற் பொருட்டு) உபகாரம் செய்தலை; அதன் எஃகு என்ப - (அவ்வீரத்துக்குக்) கூர் (உயிர்நிலை) என்பர்.

(க-உ) தயவு இன்றிப் பகைவரை அழித்தல் வீரனுக்கு முறையாயி னும், பகைவர்க்குத் துன்பம் நேர்ந்த விடத்து அவரை அழித்திடாது உதவி செய்தலும் அவனது மிக்க வலிமையை விளக்கும். (773)

4.  கைவேல் களிற்றொடு போக்கி வருபவன்
    மெய்வேல் பறியா நகும்.

(ப-உ) கைவேல் - (தன்) கையில் தாங்கிய வேலை; களிற்றொடு - (தன்மேல் எதிர்த்து வந்த) யானைமீது; போக்கி - எறிந்து விட்டு; வருபவன் - (வருகின்ற யானைமீது எறிய வேல் தேடித்) திரிகின்றவன்; மெய் வேல் - தன் மார்பிலிருந்த வேலை; (கண்டு) பறியா நகும் - பிடுங்கி மகிழ்வான்.

(க-உ) கையில் வைத்திருந்தவேலை யானைமீது எறிந்து தொலைத்து விட்டு மேல் வரும் யானை மீது எறிய வேல் தேடித்திரிகின்ற வீரன் தன் மார்பில் பாய்ந்து கிடந்த பகைவரின் வேலைப் பிடுங்கி மகிழ்வான். (774)

5.  விழித்தகண் வேல்கொண் டெறிய அழித்திமைப்பின்
    ஒட்டன்றோ வன்க ணவர்க்கு.

(ப-உ) விழித்த கண் - (பகைவரை) கோபித்துப் பார்த்த கண்; வேல்கொண்டு - அவர் வேலைக்கொண்டு; எறிய - வீச; அழித்து - (அதற்குப் பொறாமல் அப்பார்வையை) மாற்றி; இமைப்பின் - இமைத்துப் பார்க்குமாயின்; (அவ்விமைத்தல்) வன்கண் அவர்க்கு - வீரர்க்கு; ஒட்டு அன்றோ - தோல்வியாகும்.

(க-உ) பகைவரைக் கோபித்துப் பார்த்த கண், அவர் வேல் கொண் டெறிய அப்பார்வையை மாற்றி இமை கொட்டுமாயின், அது வீரர்க்குப் புறங்கொடுத்தது போலாகும். (775)

6.  விழுப்புண் படாதநாள் எல்லாம் வழுக்கினுள்
    வைக்குந்தன் நாளை யெடுத்து.

(ப-உ) தன் நாளை எடுத்து - தனக்குச் சென்ற நாள்களை எடுத்து - எண்ணி; விழுப்புண்படாத நாள் எல்லாம் - (அவற்றுள்) சிறந்த புண்கள் படாத நாட்களை எல்லாம்; வழுக்கினுள் வைக்கும் - பயன்படாது கழிந்த நாளுள்ளே வைப்பான் (வீரன்).

விழுப்புண் - முகத்திலும் மார்பினும் பட்ட புண்கள்.

(க-உ) வீரன் போரில் காயம்படாத நாட்களை வீணே கழிந்த நாட்களாக எண்ணி வருந்துவன். (776)

7.  சுழலும் இசைவேண்டி வேண்டா உயிரார்
    கழல்யாப்புக் காரிகை நீர்த்து.

(ப-உ) சுழலும் இசைவேண்டி - (பூமியைச்) சூழ்ந்து நிற்கும் புகழை விரும்பி; வேண்டா உயிரார் - உயிர்வாழ்தலை வேண்டாத வீரர்; கழல் யாப்பு - வீரக்கழல் அணிதல்; காரிகை நீர்த்து - அலங்காரகுணமுடையது.

(க-உ) உலகிற் பரந்துநிற்கும் புகழை விரும்பி உயிர்வாழ்தலை வேண்டாத வீரர் வீரக்கழல் அணிதல் அழகுடையது. (777)

8.  உறின்உயி ரஞ்சா மறவர் இறைவன்
    செறினுஞ்சீர் குன்றல் இலர்.

(ப-உ) உறின் - (போர்) பெற்றால்; உயிர் அஞ்சா - உயிரைவிட அஞ்சாத; மறவர் - வீரர்; இறைவன் செயின் - (தம்) அரசன் அதுவேண்டா மென்று கோபித்தாலும்; சீர் குன்றல் இலர் - அவ்வீரம் மிகுதி குறைதல் இலர்.

(க-உ) போர்வரின் தன் உயிரைவிட அஞ்சாது அதன்மேற் செல்லும் வீரர் தமது அரசன் அதுவேண்டாமென்று கோபிப்பினும் அவ்வீர மிகுதியிற் குன்றார். (778)

9.  இழைத்த திகவாமைச் சாவாரை யாரே
    பிழைத்த தொறுக்கிற் பவர்.

(ப-உ) இழைத்தது - (தாம்) சொன்ன சபதம்; இகவாமை சாவாரை - தப்பாமற் பொருட்டுப் (போய்ச்) சாகவல்ல வீரரை; பிழைத்தது ஒறுக்கிற்பவர் யார் - (அது) தப்பியவிதம் (சொல்லி) இகழ்தற்குரியார் யாவர்.

(க-உ) தாம் கூறின சபதம் தப்பாமல் சென்று சாகவல்ல வீரரை அது தப்பியவிதம் சொல்லி இகழ்பவர் யார்? (779)

10. புரந்தார்கண் ணீர்மல்கச் சாகிற்பின் சாக்காடு
    இரந்துகோள் தக்க துடைத்து.

(ப-உ) (தமக்குச் செய்த நன்மைகளை நினைத்து) புரந்தார் - ஆண்ட அரசரது; கண் நீர் மல்க - கண்கள் நீர் பெருகும்படி; சாகிற்பின் - (போரிலே) சாகப்பெறின்; சாக்காடு - அச் சாவு; இரந்துகோள் தக்கது உடைத்து - இரந்தாயினும் கொள்ளும் தகுதியை உடையது.

(க-உ) தமக்குச் செய்த நன்மைகளை நினைத்து அரசன் கண்களில் நீர் பெருகும்படி போரிடத்தே சாகப்பெறின், அச்சாவு இரந்தாயினும் பெறும் தகுதியை உடையது. (780)

79. நட்பு
(நட்பு - சிநேகம்)

1.  செயற்கரிய யாவுள நட்பின் அதுபோல்
    வினைக்கரிய யாவுள காப்பு.

(க-உ) நட்பின் செயற்கு அரிய யா உள - சிநேகம்போல பெற்றுக் கொள்ளுதற்கு அரிய பொருள்கள் எவைகள் இருக்கின்றன; அதுபோல் - அச்சிநேகத்தைப்போல்; வினைக்கு அரிய காப்பு யா உள - (எதிரிகள்) செயலைத் தடுத்தற்கு அருமையான பாதுகாப்பு எவை உள்ளன?

(க-உ) நட்புப் போலச் செய்து கொள்ளுதற்கு அரிய பொருள்கள் யாவையுள? அதைப்போல் பகைவர் செயலைத் தடுத்தற்குப் பாதுகாப்பு உள்ளன? (781)

2.  நிறைநீர நீரவர் கேண்மை பிறைமதிப்
    பின்னீர பேதையார் நட்பு.

(ப-உ) - அறிவுடையோரது; கேண்மை - நட்பு; பிறை நிறை நீர - பிறைபோல் (நாள்தோறும்) நிறையும் தன்மை யினவாம்; பேதையார் நட்பு - அறிவில்லாதவரது நட்பு; மதி - (நிறைந்த) சந்திரன்போல; பின் நீர - பின்னே (நாள்தோறும்) குறையுந் தன்மையினவாம்.

(க-உ) அறிவுடையார் நட்புச் சந்திரனது பிறை நிறைவது போல நாள்தோறும் வளரும் தன்மையுடையது; அறிவில்லாதார் நட்பு நிறைமதி பின் குறைவதுபோல நாள்தோறும் குறையுந் தன்மையினது. (782)

3.  நவில்தொறும் நூல்நயம் போலும் பயில்தொறும்
    பண்புடை யாளர் தொடர்பு.

(ப-உ) பண்புடையாளர் - நற்குணமுடைய மக்கள்; தொடர்பு - (ஒருவரோடு ஒருவர்) செய்த நட்பு; பயில்தொறும் - பழகுந்தோறும்; (அவர்க்கு இன்பஞ் செய்தல்), நூல் நவில்தொறும் - நூற்பொருள் கற்குந்தோறும்; நயம்போலும் - (கற்பவர்க்கு) இன்பஞ் செய்தல் போலும்.

(க-உ) நற்குணமுடையோர் தம்முட்கொண்ட நட்புப் பழகும்போ தெல்லாம் அவர்க்கின்பஞ் செய்தல், நூற்பொருள் கற்குந்தோறும் கற்றார்க் கின்பஞ் செய்தலை ஒக்கும். (783)

4.  நகுதல் பொருட்டன்று நட்டல் மிகுதிக்கண்
    மேற்சென்று இடித்தல் பொருட்டு.

(ப-உ) நட்டல் - (ஒருவனோடு ஒருவன்) சினேகஞ் செய்தல்; நகுதல் பொருட்டு அன்று - நகையாடி (மகிழ்தற்) பொருட்டன்று; மிகுதிக் கண் - அவரிடத்து விரும்பத்தகாத தீச்செய்கை உளதாயவிடத்து; மேல் சென்று இடித்தல் பொருட்டு - முற்பட்டுக் கண்டித்துப் புத்தி சொல்லும் பொருட்டு.

(க-உ) (ஒருவரோடு ஒருவர்) சிநேகஞ் செய்தல் சிரித்து மகிழுவதற் கன்று; அவரிடத்தில் தீய செய்கை கண்டவிடத்து முற் பட்டுச் சென்று கண்டித்துப் புத்திசொல்லுதற் பொருட்டு. (784)

5.  புணர்ச்சி பழகுதல் வேண்டா உணர்ச்சிதான்
    நட்பாம் கிழமை தரும்.

(ப-உ) புணர்ச்சி பழகுதல் - சேர்க்கையும் பழகுதலுமாகிய
காரணங்கள்; வேண்டா - வேண்டுவதில்லை; உணர்ச்சிதான் - (இருவருக் கும்) ஒத்த உணர்ச்சிதானே; நட்பு ஆம் கிழமை தரும் - நட்பு ஆகும் உரிமையைத் தரும்.

(க-உ) நட்புக்கு சிநேகமும் அடிக்கடி கண்டு பழகுதலுமாகிய காரணங்கள் வேண்டுவதில்லை; மன ஒற்றுமை நட்பாகிய உரிமையைத் தரும். (மனம் ஒன்றுபட்டால் நட்பு வலுவடையும்). (785)

6.  முகம்நக நட்பது நட்பன்று நெஞ்சத் (து)
    அகம் நக நட்பது நட்பு.

(ப-உ) முகம் நக - (கண்டபோது மனம் மலராது) முகம் மாத்திரம் மலரும் வகை; நட்பது - சிநேகிப்பது; நட்பன்று - சிநேகமன்று; நெஞ்சத்து - அன்பால்; அகம் நக நட்பது - மனமும் மலரச் சிநேகிப்பதே; நட்பு - (சிறந்த) நட்பாவது.

(க-உ) ஒருவரைக் கண்ட அளவில் முகம் மாத்திரம் மலரச் சிநேகிப்பது சிநேகமன்று; அன்பால் மனம் மலரச் சிநேகிப்பதே சிநேகம். (786)

7.  அழிவி னவைநீக்கி யாறுய்த் தழிவின்கண்
    அல்ல லுழப்பதாம் நட்பு.

(ப-உ) நட்பு - (ஒருவனுக்கு) நட்பாவது; அழிவின் அவை நீக்கி - அழிவைத் தருகின்ற தீயவழிகளிலே நீங்கச் செய்து; ஆறு உய்த்து - நல்ல வழிகளிலே நடத்தி; அழிவின்கண் அல்லல் உழப்பது ஆம் - (ஊழினாலே) கேடுவந்த விடத்து அத் துன்பத்தை உடனிருந்து அனுபவிப்பதேயாம்.

(க-உ) நட்பாவது, கெட்டவழியில் செல்வதை நீக்கி, நல்வழியிற் செல்லும்படி செலுத்தி, விதியினாற் கேடுவந்த விடத்து அதனை உடன் அனுபவிப்பதே ஆகும். (787)

8.  உடுக்கை யிழந்தவன் கைபோல ஆங்கே
    இடுக்கண் களைவதாம் நட்பு.

(ப-உ) உடுக்கை இழந்தவன் கை போல - ஆடை அவிழ்ந்த வனுடைய கை அதைப்பிடித்தற்கு விரைந்து செல்வது போல; ஆங்கே - உடனே; இடுக்கண் களைவதாம் நட்பு - நண்பருக்குத் துன்பம் வந்த விடத்து அதனை நீக்குவதே நட்பு.

(க-உ) அவிழ்ந்த ஆடையைப் பிடிக்க விரைந்து செல்லும் கைகளைப் போல், துன்பம் நேர்ந்தபோது விரைந்து சென்று உடனே அதனை நீக்குபவனே நண்பனாவான். (788)

9.  நட்பிற்கு வீற்றிருக்கை யாதெனில் கொட்பின்றி
    ஒல்லும்வா யூன்று நிலை.

(ப-உ) நட்பிற்கு வீற்றிருக்கை யாது எனின் - நட்பிற்கு அரசிருக்கை எது எனில்; கொட்பு இன்றி - (எப்பொழுதும்) வேறுபடாமல்; ஒல்லும் வாய் ஊன்றும் நிலை - இயலுமிடத் தெல்லாம் (நண்பனைத்) தாங்கும் திண்மையாகும்.

(க-உ) நட்பிற்கு உயர்ந்த இடம் யாதெனில் அது, எக்காலத்திலும் மாறுபாடின்றி இயன்ற வரையில் நண்பனைத் தளராமல் தாங்கும் உறுதிப்பாடாகும். (789)

10. இனையர் இவரெமக் கின்னம்யா மென்று
    புனையினும் புல்லென்னும் நட்பு.

(ப-உ) இவர் எமக்கு இனையர் - இவர் நமக்கு இவ்வளவு அன்பினர்; யாம் இன்னம் என்று - நாம் (இவர்க்கு) இவ்வளவு அன்பினேம் என்று; புனையினும் - (ஒருவரை) ஒருவர் புகழ்ந்து பேசினாலும்; நட்பு புல் என்னும் - நேயம் சிறிதாய்த்தோன்றும்.

(க-உ) இவர் நமக்கு இவ்வளவு அன்பினர், யாம் இவர்க்கு இத்தன்மையேம் என்று ஒருவரை ஒருவர் புகழ்ந்து சொன்னாலும் நட்புச் சிறியதாய்த் தோன்றும். (790)

    **c80. நட்பு ஆராய்தல்     

(நட்பு ஆராய்தல் - நட்புச் செய்தற்குரியாரை
ஆராய்ந்து கொள்ளும் முறைமை)

1.  நாடாது நட்டலின் கேடில்லை நட்டபின்
    வீடில்லை நட்பாள் பவர்க்கு.

(ப-உ) நட்பு ஆள்பவர்க்கு - நட்பை விரும்பி அதனிடத்தே நிற்பவருக்கு; நட்டபின் வீடில்லை - நட்புச் செய்து கொண்டபின் (அதனை) விடுதல் உண்டாகாது ; நாடாது நட்டலின் கேடு இல்லை - (ஆதலால்) ஆராயாது சினேகித்தல் போலக் கேடு தருவது (வேறு) இல்லை.

(க-உ) நட்பினை விரும்பி அதனிடம் நிற்பவருக்கு ஒருவனோடு நட்புச் செய்த பின் அதனை விடமுடியாது ; ஆதலால் ஆராயாது நட்புச் செய்தலைப் போலக் கேடுதருவது வேறு இல்லை. (791)

2.  ஆய்ந்தாய்ந்து கொள்ளாதான் கேண்மை கடைமுறை
    தான்சாம் துயரம் தரும்.

(ப-உ) ஆய்ந்து ஆய்ந்து கேண்மை கொள்ளாதான் - (பல வகையில்) ஆராய்ந்து ஒருவனோடு நட்புக் கொள்ளாதவனுக்கு ; கடைமுறை - முடிவில்; தான் சாம் துயரம் தரும் - (அது) அவன் சாதற்கு ஏதுவாகிய துன்பத்தைக் கொடுக்கும்.

(க-உ) பலவகையிலாராய்ந்து ஒருவனோடு நட்புக் கொள்ளாதவ னுக்கு அதனால் முடிவில் தான் சாதற்கேதுவாகிய துன்பம் உண்டாகும்.(792)

3.  குணனுங் குடிமையுங் குற்றமுங் குன்றா
    இனனு மறிந்தி யாக்க நட்பு.

(ப-உ) குணனும் - (ஒருவனது) குணத்தையும்; குடிமையும் - குடிப்பிறப்பையும்; குற்றமும் - குற்றத்தையும்; குன்றா இனனும் - குறைவற்ற சுற்றத்தையும்; அறிந்து நட்பு யாக்க - (ஆராய்ந்து) அறிந்து (அவனோடு) சிநேகம் செய்தல் வேண்டும்.

(க-உ) ஒருவனது குணத்தையும் குடிப்பிறப்பையும் குற்றத்தையும் அவன் சுற்றத்தையும் ஆராய்ந்தறிந்து அவனோடு நட்புச் செய்தல் வேண்டும். (793)

4.  குடிப்பிறந்து தன்கண் பழிநாணு வானைக்
    கொடுத்துங் கொளல்வேண்டும் நட்பு.

(ப-உ) குடிப்பிறந்து - உயர்ந்த குடியிற் பிறந்து ; தன்கண் பழி நாணுவானை - தன்னிடத்து (உலகத்தார்) சொல்லும் பழிக்கு அஞ்சு
கின்றவனை; கொடுத்தும் - (யாதாயினும் ஒரு பொருளைக்) கொடுத்தும்; நட்புக் கொளல் வேண்டும் – சிநேகஞ் செய்தல் வேண்டும்.

(க-உ) உயர்ந்த குடியில் பிறந்து தன்னிடத்து உலகம் பழி சொல்வ தற்கு அஞ்சுகின்றவனை அவன் விரும்பியது ஒன்றைக் கொடுத்தாயினும் நட்புக் கொள்ளுதல் வேண்டும். (794)

5.  அழச்சொல்லி அல்லது இடித்து வழக்கறிய
    வல்லார்நட்(பு) ஆய்ந்து கொளல்.

(ப-உ) அல்லது - (தாம்) குற்றமுள்ளதைச் செய்யக் கருதின்; அழச் சொல்லி - அழும்படி சொல்லி (அதனைச் செய்யாது விலக்கி) யும்; இடித்து - கடிந்துரைத்தும்; வழக்கு அறிய வல்லார் - உலக வழக்கை அறிய வல்லவரை; ஆய்ந்து நட்பு கொளல் - ஆராய்ந்து நட்பாகக் கொள்க.

(க-உ) உலக வழக்குக்கு மாறானவற்றைச் செய்யக் கருதினால் அழும்படியாகச் சொல்லிக் கண்டித்தும், உலக வழக்கை அறிந்து நடக்கும்படி செய்விக்கும் வல்லவரைத் தேடி நட்புக் கொள்ளவேண்டும். (795)

6.  கேட்டினும் உண்டோ(ர்) உறதி கிளைஞரை
    நீட்டி அளப்பதோர் கோல்.

(ப-உ) கேட்டினும் - கேடுவந்த போதும்; ஓர் உறுதி உண்டு - ஓர் உறுதியான நன்மை உண்டு; கிளைஞரை நீட்டி அளப்பது ஓர் கோல் - அது நண்பருடைய தன்மையை நன்றாக அளப்பதாகிய ஒரு கோலாம்.

(க-உ) கேட்டினால் ஒருவன் பெறக்கூடிய நல்லறிவு உண்டு; அது நண்பர்களை நன்றாக அளந்தறியும் ஓர் அளவு கோலாகும்.

    6. ஊதிய மென்ப தொருதற்குப் பேதையார்  

கேண்மை ஒரீஇ விடல்.

(ப-உ) ஒருவற்கு - ஒருவனுக்கு; ஊதியம் என்பது - இலாபம் என்று சொல்லப்படுவது; பேதையார் - அறிவில்லாதவரது; கேண்மை - நட்பை; ஒரீஇ விடல் - ஒழித்து (அவரை) விட்டு நீங்குதல்.

(க-உ) ஒருவனுக்கு இலாபம் என்று சொல்லப்படுவது அறிவில்லாத வரின் உறவைவிட்டு நீங்குதலே யாகும். (797)

8.  உள்ளற்க உள்ளஞ் சிறுகுவ கொள்ளற்க
    அல்லற்கண் ஆற்றறுப்பார் நட்பு.

(ப-உ) உள்ளம் - (தம்) மனவெழுச்சி; சிறுகுவ - சுருங்குவதற்குக் காரணமாகிய தொழில்களை; உள்ளற்க - (செய்ய) நினை யாதிருக்கக் கடவர்; (அதுபோல), அல்லல் கண் - (தமக் கொரு) துன்பம் வந்தவிடத்து; ஆற்று அறுப்பார் - கைவிடுவோரது; நட்பு கொள்ளற்க - சிநேகத்தைக் கொள்ளாதொழிக.

(க-உ) தம் ஊக்கம் குறைதற்குக் காரணமாகிய தொழில் களைச் செய்ய நினையாதொழிய வேண்டும்; அதுபோலத் தமக்குத் துன்பம் வந்தவிடத்துக் கைவிடுவார் நட்பினைக் கொள்ளாதொழிய வேண்டும்.(798)

9.  கெடுங்காலைக் கைவிடுவார் கேண்மை அடுங்காலை
    உள்ளினும் உள்ளஞ் சுடும்.

(ப-உ) கெடும் காலை - (ஒருவன்) கெடும்காலத்து; கைவிடுவார் - (அவனை விட்டு) நீங்குவார்; கேண்மை - (முன் அவனோடு செய்த) நட்பை; அடும் காலை - (கூற்றுவன்) கொல்லும் காலத்தில்; உள்ளினும் - (ஒருவன்) நினைக்கினும்; உள்ளம் சுடும் - (அந்நினைவு) மனத்தை வருத்தும்.

(க-உ) கெடும் காலத்தில் கைவிடுவார் நட்பினை, இறக்கும் காலத்தில் ஒருவன் நினைப்பானாயினும் அவ் விறத்தலினும் பார்க்க அந் நினைவு அவன் மனத்தைச் சுடும். (799)

10. மருவுக மாசற்றார் கேண்மையொன் றீத்தும்
    ஒருவுக வொப்பிலார் நட்பு.

(ப-உ) மாசு அற்றார் - குற்றமற்றவரது; கேண்மை - நட்பை; மருவுக - பழகுக; ஒப்பு இலார் - (தனக்கு) சமானமில்லாதவரது; நட்பு -
சிநேகத்தை; ஒன்று ஈத்தும் ஒருவுக - (அவருக்கு வேண்டிய) ஒன்றைக் கொடுத்தாயினும் விட்டு விடுக.

(க-உ) குற்றமற்றவர் நட்பையே பழகுக. தனக்கு ஒப்பில்லாதவரின் நட்பினை அறியாது கொண்டாராயின் அவர் வேண்டிய தொன்றனைக் கொடுத்தாயினும் விடுக. (800)

81. பழைமை
(பழைமை - நண்பரது பழைமை நோக்கி
அவர் செய்த பிழைகளைப் பொறுத்தல்)

1.  பழைமை யெனப்படுவ தியாதெனின் யாதும்
    கிழமையைக் கீழ்ந்திடா நட்பு.

(ப-உ) பழைமை எனப்படுவது - பழைமை என்று சொல்லப்படுவது; யாது எனின் - என்ன என்று கேட்பின்; கிழமையை - (அது நண்பர்) உரிமையாலே செய்தவைகளை; யாதும் கீழ்ந்திடா நட்பு - சிறிதாயினும் சிதைக்காமல் (அவைகளுக்கு உடன்படுவதாகிய) நட்பாகும்.

(க-உ) பழைமை என்று சொல்லப்படுவது யாதென்று வினவினால் அது நண்பர் செய்தவை சிறியனவாயிருப்பினும் அவற்றை ஏற்றுக் கொள்ளுதல். (801)

2.  நட்பிற் குறுப்புக் கெழுதகைமை மற்றதற் (கு)
    உப்பாதல் சான்றோர் கடன்.

(ப-உ) நட்பிற்கு உறுப்பு - சிநேகத்திற்கு அவயவமாவன; கெழு தகைமை - (நண்பர்) உரிமை பாராட்டுவதே; அதற்கு உப்பு ஆதல் - அதற்கு இனிமையராயிருத்தல்; சான்றோர் கடன் - அறிவுடையோர் கடமையாகும்.

(க-உ) நட்புக்குச் சிறப்பாவது நண்பர் தம்மிடத்து நண்பு காரணமாக அளவளாவுதல்; அதற்கு இனிமையாராயிருத்தல் அறிவுடையோர் கடமை. (802)

3.  பழகிய நட்பெவன் செய்யுங் கெழுதகைமை
    செய்தாங் கமையாக் கடை.

(ப-உ) கெழுதகைமை - (நட்பினர்) உரிமையினாலே (செய்தவை களை); செய்தாங்கு - (தாம்) செய்தவைபோல; அமையாக் கடை - ஏற்றுக்கொள்ளாராயின்; பழகிய நட்பு எவன் செய்யும் - (இவரோடு) பழையதாய் வந்த நேசம் என்ன பயனைச் செய்யும்?

(க-உ) தமக்கு விருப்பமில்லையாயினும் நண்பர், நட்பின் உரிமை யால் செய்தவற்றைத் தாம் செய்தாற்போல் ஏற்றுக் கொள்ளாராயின், அவரோடு பழகியதால் வந்த நட்பு என்ன பயனைச் செய்யும்? (803)

4.  விழைதகையான் வேண்டி யிருப்பர் கெழுதகையால்
    கேளாது நட்டார் செயின்.

(ப-உ) நட்டார் - நண்பர்; கெழுதகையால் கேளாது செயின் - உரிமையால் கேளாமல் (தமது கருத்தை) செய்தாராயின்; விழைதகைமை யான் வேண்டியிருப்பர் - அது விரும்பப் படத்தக்கதாதலின் அதனை விரும்பி ஏற்பர்.

(க-உ) தமது கருமத்தை நண்பர் கேளாது உரிமையால் செய்தா ராயின், அது விரும்பப்படத்தக்கதாதலின் அதனை விரும்பியிருப்பர்.(804)

5.  பேதைமை ஒன்றோ பெருங்கிழமை என்றுணர்க
    நோதக்க நட்டார் செயின்.

(ப-உ) நட்டார் - நண்பர்; நோதக்க - வெறுக்கத்தக்கவற்றை; செயின் - செய்தால்; பேதைமை ஒன்றோ - ஒன்றில் அறியாமையால் செய்தா ரென்றோ; பெருங்கிழமை (ஒன்றோ) என்று உணர்க - ஒன்றில் மிக்க உரிமையால் செய்தாரென்றோ கொள்க.

ஒன்றோ - எண்ணிடைச்சொல்.

(க-உ) விரும்பத்தகாதனவற்றை நண்பர் செய்வாராயின் அதற்குக் காரணம், அறியாமை அல்லது மிக்க உரிமை என்று ஆறுதல் கொள்க.(805)

6.  எல்லைக்க(ண்) நின்றார் துறவார் தொலைவிடத்தும்
    தொல்லைக்க ணின்றார் தொடர்பு.

(ப-உ) எல்லைக்கண் நின்றார் - (நட்பின்) வரம்பிலே நின்றவர்; தொன்மைக்கண் நின்றார் தொடர்பு - பழமை பாராட்டுவாரது தொடர்பை; தொலைந்தவிடத்தும் துறவார் - அவராற் கேடு வந்தபோதும் விடார்.

(க-உ) நட்பின் வரம்பைக் கடவாது அதனிடத்தே நின்றவர் தம்மோடு பழமை பாராட்டுவாரது நட்பை தமக்குக் கேடு வந்தவிடத்தும் விடார். (806)

7.  அழிவந்த செய்யினும் அன்பறார் அன்பின்
    வழிவந்த கேண்மை யவர்.

(ப-உ) அன்பின் - அன்புடனே; வழி வந்த - பழைமையதாய் வந்த; கேண்மையவர் - நட்பினையுடையவர்; அழிவந்த செய்யினும் - அழிவு வந்தவைகளைச் செய்தாராயினும்; அன்பு அறார் - (அவரிடத்தே) அன்பு நீங்கார்.

(க-உ) பழைமையாய் வந்த நட்பினையுடையவர் தமக்கு நண்பர் அழிவு தருவனவற்றைச் செய்தாராயினும் அவரிடம் அன்பு குன்றார்.(*807)

8.  கேள்இழுக்கம் கேளாக் கெழுதகைமை வல்லார்க்கு
    நாள்இழுக்கம் நட்டார் செயின்.

(ப-உ) கேள் இழுக்கம் கேளா - நண்பரது குற்றத்தை (பிறர் சொல்லினும்) கேளாத; கெழுதகைமை வல்லார்க்கு - பழைமை பாராட்ட வல்லார்க்கு; நட்டார் இழுக்கம் செயின் - நண்பர் பிழை செய்தாரானால்; நாள் - (அது) நல்ல நாளாகும்.

(க-உ) தமது நண்பர் செய்த பிழையைப் பிறர் சொன்னாலும் கேளாத பழமை பாராட்டுவோருக்கு, அவர் பிழை செய்வாராயின் அது பயன்பட்ட நாளாகும். (அதற்கு மகிழ்வர்) (808)

9.  கெடாஅ வழிவந்த கேண்மையார் கேண்மை
    விடாஅர் விழையு முலகு.

(ப-உ) கெடாஅ வழிவந்த கேண்மையார் - பிரியாது பழைமையாய் வந்த நட்பை உடையவரது; கேண்மை விடார் - நட்பை (அவர் பிழை கண்டு) விடாதவரை; உலகு விழையும் - உலகம் விரும்பும்.

(க-உ) பிரியாது பழையதாய் வந்த நட்பை உடையவரது நட்பை அவர் பிழைநோக்கி விடாதவரை உலகம் விரும்பும். (309)

10. விழையார் விழையப் படுப பழையார்கண்
    பண்பின் தலைப்பிரியா தார்.

(ப-உ) பழையார்கண் - பழைய நண்பரிடத்து; பண்பின் தலை பிரியாதார் - தமது தன்மையில் மாறுபடாதவர்; விழையார் விழையப்படும் - பகைவராலும் விரும்பப்படுவர்.

(க-உ) பழைய நண்பர் பிழைசெய்தாராயினும் அவரிடத்தி லும் அன்பிற் குறையாதவரைப் பகைவரும் விரும்புவர். (810)

82. தீ நட்பு
(தீ நட்பு - கெட்ட குணமுடையவரின் நட்பு)

1.  பருகுவார் போலினும் பண்பிலார் கேண்மை
    பெருகலின் குன்ற லினிது.

(ப-உ) பருகுவார் போலினும் - (அன்பு மிகுதியால்) விழுங்குவார் போல இருந்தாலும்; பண்பு இலார் கேண்மை - நற்குணமில்லாதவரது நட்பு; பெருகலின் குன்றல் இனிது - வளர்தலைப் பார்க்கினும் குறைதல் நல்லது.

(க-உ) தீய குணமுடையவர் அன்பு மிகுதியால் விழுங்குகின்றவர் போல இருந்தாலும் அவர் உறவைக் குறைத்துக் கொள்ளுதல் நல்லது. (811)

2.  உறினட் (டு) அறினொரூஉம் ஒப்பிலார் கேண்மை
    பெறினும் இழப்பினும் என்.

(ப-உ) உறின் நட்டு - (தமக்குப் பயன்) உள்ளவிடத்து சிநேகித்து; அறின் ஒரூஉம் - (பயன்) இல்லாதவிடத்து விலகும்; ஒப்பு இலார் கேண்மை பெறினும் - ஒன்றுக்கும் ஒப்பிட்டுச் சொல்லமுடியாதவரது உறவைப் பெற்றாலும்; (என்) - என்ன பயன்; இழப்பினும் என் - இழந்தாலும் என்ன கேடு.

(க-உ) பயன் உள்ளவிடத்துச் சிநேகித்துப் பயனில்லாத விடத்து விட்டுச் செல்கின்றவர்களின் நட்பினைப் பெற்றாலும் பெறாவிட்டாலும் பயனில்லை. (812)

3.  உறுவது சீர்தூக்கும் நட்பும் பெறுவது
    கொள்வாருங் கள்வரும் நேர்.

(ப-உ) உறுவது சீர்தூக்கும் நட்பும் - (நட்பினால்) தமக்கு வரும் பயனின் அளவை அளந்து பார்க்கும் நட்பினரும்; பெறுவது கொள்வாரும் - கொடுப்பாரை ஏற்றுக் கொள்ளாது பொருளையே பெரிதாகக் கருதிக் கொள்ளும் பொதுமகளிரும்; கள்வரும் நேர் - கள்வரும் ஒப்புமை யுடையவராவர்.

(க-உ) சிநேகத்தால் எவ்வளவு நன்மை உண்டாகுமென்று அளவிட்டுப் பார்க்கின்ற நண்பரும், கொடுக்கின்றவரை ஏற்றுக் கொள்ளாது பொருளையே பெரியதாகக் கொள்கின்ற பொதுமகளிரும், மற்றவர் வருந்துவதைக் கவனியாது தமது காரியத்தையே கவனிக்கும் கள்வரும் ஒப்பிடத்தக்கவராவர். (813)

4.  அமரகத் தாற்றறுக்குங் கல்லாமா வன்னார்
    தமரின் தனிமை தலை.

(ப-உ) அமர் அகத்து ஆற்று அறுக்கும் - போரிடத்தே போர்க் களத்தில் தள்ளிவிட்டுப் போகின்ற; கல்லா மா அன்னார் - பழக்கமில்லாத குதிரை போன்றவருடைய; தமரின் - நட்பினும்; தனிமை தலை - தனித்திருத்தல் நல்லது.

(க-உ) ஏறியவனைப் போர்க்களத்தே வீழ்த்திவிட்டு ஓடும் குதிரையைப் போன்றவரின் நட்பிலும் தனிமை நல்லது. (814)

5.  செய்தேமஞ் சாராச் சிறியவர் புன்கேண்மை
    எய்தலின் எய்தாமை நன்று.

(ப-உ) செய்து ஏமஞ் சாரா சிறியவர் - (கருதி) நட்புச் செய்து கொண்டாலும் பாதுகாவலாகப் பயன் படாத கீழ் மக்களது; புல் கேண்மை எய்தலின் - தீய நட்பு உண்டாதலினும் பார்க்க; எய்தாமை நன்று - இல்லாதிருத்தல் நன்று.

(க-உ) நட்புச் செய்தவிடத்துப் பாதுகாவலாகப் பயன்படாத நண்பரின் உறவு இருத்தலிலும் இல்லாதிருத்தல் நல்லது.

6.  பேதை பெருங்கெழீஇ நட்பின் அறிவுடையார்
    ஏதின்மை கோடி யுறும்.

(ப-உ) பேதை - அறிவில்லாதவனது; பெரும் கெழீஇ நட்பின் - மிக நெருங்கிய நட்பிலும் பார்க்க; அறிவுடையார் ஏதின்மை - அறிவுடைய வரது பகைமை; கோடி உறும் - கோடி பங்கு நல்லது.

(க-உ) அறிவில்லாதவனுடைய நட்பிலும் பார்க்க அறிவுடையவரது பகைமை கோடி மடங்கு நல்லது. (816)

7.  நகைவகைய ராகிய நட்பின் பகைவரால்
    பத்தடுத்த கோடி யுறும்.

(ப-உ) நகைவகையர் ஆகிய நட்பால் - சிரித்து விளையாடுதல் மாத்திரஞ் செய்பவருடைய நட்பிலும் பார்க்க; பகைவரால் பத்தடுத்த கோடி உறும் - பகைவரால் வருந் துன்பங்கள் பத்துக் கோடி நல்லவையாம்.

(க-உ) சிரித்து விளையாடுல் மாத்திரம் செய்பவருடைய நட்பிலும் பார்க்கப் பகைவரால் வரும் துன்பங்கள் பத்துக் கோடி நல்லவை. (817)

8.  ஒல்லுங் கருமம் உடற்று பவர்கேண்மை
    சொல்லாடார் சோர விடல்.

(ப-உ) ஒல்லும் கருமம் - (தம்மாலே) முடிக்கக் கூடிய தொழிலை; உடற்றுபவர் - முடிக்கமாட்டாதவராகக் காட்டுப வரோடு கொண்ட; கேண்மை - நட்பை; (அது கண்டால்) சொல்லாடார் - (அதை அவரறியச்) சொல்லாமல்; சோர விடல் - தளர விடுவாராக.

(க-உ) தம்மால் முடிக்கக் கூடிய கருமத்தை முடிக்க மாட்டாதவர் போலக் காட்டுபவருடைய நட்பைவிட்டு விடுதல் வேண்டும். (818)

9.  கனவினும் இன்னாது மன்னோ வினைவேறு
    சொல்வேறு பட்டார் தொடர்பு.

(ப-உ) வினைவேறு - செய்கை வேறு; சொல்வேறு பட்டார் தொடர்பு - பேச்சு வேறுபட்டவர்களுடைய நட்பு; கனவினும் - (நனவில் மாத்திரமல்லாமல்) கனவிலும்; இன்னாது - துன்பஞ் செய்வதாகும்.
மன்னும், ஓவும் அசை.

(க-உ) செயலும் சொல்லும் வேறு வேறாயிருப்பார் நட்பு கனவிலும் துன்பந்தரும். (819)

10. எனைத்துங் குறுகுதல் ஓம்பல் மனைக்கெழீஇ
    மன்றில் பழிப்பார் தொடர்பு.

(ப-உ) மனை கெழீஇ - வீட்டிலே நட்பாக அளவளாவி ; மன்றில் பழிப்பார் - பலர் முன்னிலையில் தம்மைப் பழித்துச் சொல்கின்றவருடைய; தொடர்பு உறவு; எனைத்தும் குறுகுதல் ஓம்பல் - எவ்வளவு சிறிதாயினும் (தம்மைச்) சேர்தலைத் தடுக்க வேண்டும்.

(க-உ) வீட்டிலே நட்பாடிச் சபையிலே பழித்துக் கூறுவாருடைய நட்பு எவ்வளவு சிறிதாயினும் அவனைச் சேராதபடி தடுத்தல் வேண்டும். *(820)

83. கூடா நட்பு
(கூடா நட்பு - மனத்தில் நட்பில்லாது வெளியே
நட்புப்போல இருக்கும் நட்பு)

1.  சீரிடங் காணின் எறிதற்குப் பட்டடை
    நேரா நிரந்தவர் நட்பு.

(ப-உ) நேரா நிரந்தவர் நட்பு - (மனத்தில்) பொருந்தாராய் புறத்தில் (நண்பர்போல்) கூடி நடப்பவரது நட்பு; சீர் இடம் காணின் - வாய்க்கும் இடம் காணும்போது; எறிதற்கு பட்டடை - அடித்தற்கு உதவும் பட்டடை போன்றதாகும்.

(க-உ) உண்மையில் பற்றில்லாதவர்களின் நட்பு தருணம் வாய்க்கும் போது தன்னைத் தண்டித்தற்கிருக்கும் ஆயுதம் போன்றது. (821)

2.  இனம்போன் றினமல்லார் கேண்மை மகளிர்
    மனம்போல வேறு படும்.

(ப-உ) இனம் போன்று இனம் அல்லார் கேண்மை - நட்பினர் போன்றிருந்து நண்பினராய்ப் பயன்படாதவரின் உறவு; மகளிர் மனம்போல் மாறுபடும் - (விலைமகளிர்) காதலைப்போல மாறுபடும்.

(க-உ) நண்பினர்போன்று நடித்து உண்மையில் நட்பில்லாத வரின் நட்பு விலைமாதரின் காதல்போல மாறுபடும். (822)

3.  பலநல்ல கற்றக் கடைத்தும் மனம்நல்லர்
    ஆகுதல் மாணார்க் கரிது.

(ப-உ) நல்ல பல கற்றக் கடைத்தும் - நல்லவாகிய பல நூல்களைக் கற்றபோதும்; மனம் நல்லர் ஆகுதல் - நல்ல மனமுடையராகுதல்; மாணார்க்கு அரிது - தீயவர்களுக்கு அரியதாகும்.

(க-உ) பல அறிவு நூல்களைப் படித்தாலும் கெட்டவர் நல்ல மனமுடையராதல் முடியாது. (823)

4.  முகத்தின் இனிய நகாஅ அகத்தின்னா
    வஞ்சரை யஞ்சப் படும்.

(க-உ) முகத்தின் இனிய நகா - முகத்தால் இனியவர் போலச் சிரித்து ; அகத்து இன்னா வஞ்சரை - மனத்தில் இனியராகாத வஞ்சகரை ; அஞ்சப்படும் - அஞ்சல் வேண்டும்.

(க-உ) பார்வைக்கு நல்லவர்போலச் சிரித்து மனத்தில் தீயராகிய வஞ்சகருக்குப் பயப்பட வேண்டும். (824)

5.  மனத்தின் அமையா தவரை யெனைத்தொன்றும்
    சொல்லினால் தேறல்பாற் றன்று.

(ப-உ) மனத்தின் அமையாதவரை - மனத்தினால் நட்புக் கொள்ளாத வரை; எனைத்து ஒன்றும் - யாதொரு கருமத்திலும்; சொல்லினால் தேறல் பாற்று அன்று - சொல்லைக் கொண்டு நம்புதல் கூடாது.

(க-உ) மனத்தினால் நட்புக் கொள்ளாதவர் சொல்லை நம்புதல் ஆகாது. (825)

6.  நட்டார்போல் நல்லவை சொல்லினும் ஒட்டார்சொல்
    ஒல்லை யுணரப் படும்.

(ப-உ) நட்டார்போல் நல்லவை சொல்லினும் - நண்பர்களைப் போல நல்ல வார்த்தைகளைச் சொன்னாலும்; ஒட்டார் சொல் ஒல்லை உணரப்படும் - பகைவர் சொல் (கெட்டதென்பதை) விரைவில் அறியப்படும்.

(க-உ) பகைவர் நல்ல வார்த்தைகளைச் சொன்னாலும் அவை தீயனவென்று விரைவில் அறிந்து கொள்ளலாம் (826)

7.  சொல்வணக்கம் ஒன்னார்கண் கொள்ளற்க வில்வணக்கம்
    தீங்கு குறித்தமை யான்.

(ப-உ) வில் வணக்கம் - வில்லினது வளைவு; தீங்க குறித்தமையான் - தீமை செய்தலைக் குறித்தமையால்; ஒன்னார்கண் - பகைவரிடத்தே (பிறக்கும்); சொல்வணக்கம் கொள்ளற்க - சொல்லினது வணக்கத்தையும் (தமக்கு நன்மை செய்தலைக் குறித்ததென்று) நினையாதிருக்கக்கடவர்.

(க-உ) வில்லினது வளைவு தீமை செய்தலைக் குறிக்கும். பகைவரின் வணங்கிய சொற்களும் வில் வளைவு போன்றன. ஆகவே, அவைகளை ஏற்றுக்கொள்ளல் ஆகாது. (827)

8.  தொழுதகை யுள்ளும் படையொடுங்கும் ஒன்னார்
    அழுதகண் நீரும் அனைத்து.

(ப-உ) ஒன்னார் தொழுத கையுள்ளும் - பகைவர் கும்பிட்டகை யுள்ளும்; படை ஒடுங்கும் - ஆயுதமானது மறைந்திருக்கும்; அழுத கண்நீரும் - (அவர்) அழுத கண்ணீரும்; அனைத்து - அப்படியே அது மறைந்திருத்தற்கு இடமாம்.

(க-உ) பகைவர் தொழுத கையுள்ளும் ஆயுதம் மறைந்திருக்கும்; அவர் அழுத கண்ணீரும் அப்படிப்பட்ட தன்மையையே யுடையது. (828)

9.  மிகச்செய்து தம்மெள்ளு வாரை நகச்செய்து
    நட்பினுள் சாப்புல்லல் பாற்று.

(ப-உ) (அரச நீதியாவது) மிகச் செய்து - (புறத்திலே நட்பை) மகிழும்படி செய்து; தம் எள்ளுவாரை - (உள்ளே) தம்மை இகழும் பகைவரை; நட்பினுள் - (தாமும்) அந்நட்பினிடத்தே நின்று; நகச் செய்து - (புறத்திலே அவர்) மகிழும்படி செய்து; சாப் புல்லல் பாற்று - (உள்ளே அது) இல்லையாகும்படி பொருந்தும் தன்மையுடையது.

(க-உ) புறத்தே நட்பை மிகச்செய்து அகத்தே தம்மை இகழும் பகைவரைத் தாமும் அவர் நட்புச் செய்வதுபோலப் புறத்தே அவர் மகிழும்படிசெய்து மனத்தில் நட்புப் பொருந்தாதிருத்தல் அரச நீதி. (829)

10. பகைநட்பாங் காலம் வருங்கால் முகம்நட்(டு)
    அகநட் பொரீஇ விடல்.

(ப-உ) பகை நட்பு ஆம் காலம் வருங்கால் - பகைவர் நட்பினராய் நடக்கும் காலம் வரும்போது; முகம் நட்டு - அவரோடு முகத்தால் நட்புச் செய்து; அகம் நட்பு ஒரீஇ - மனத்தால் நட்பை நீக்கி; விடல் - (பின்பு) முந்திய வெளி நட்பையும் விடுதல்வேண்டும்.

(க-உ) பகைவர் நண்பராக நடக்கத் தொடங்கினால் அவரோடு முகத்தளவில் நட்பாயிருந்து மனத்தால் நட்பை நீக்கி இருத்தல் வேண்டும். பின்பு முகநட்பையும் விட்டுவிடுதல் வேண்டும்.

84. பேதைமை
(பேதைமை - யாதும் அறியாமை)

1.  பேதைமை யென்பதொன் றியாதெனின் ஏதங்கொண்(டு)
    ஊதியம் போக விடல்.

(ப-உ) பேதைமை என்பது - அறியாமை என்று சொல்லப் படுவது; ஒன்று - (மற்றக் குற்றங்களிலெல்லாம் மிகுந்தது) ஒன்று; யாது எனின் - அது யாதொன்று வினாவினால்; ஏதம் கொண்டு ஊதியம்போக விடல் - கேடு தருகின்றவைகளைக் கைக்கொண்டு இலாபந் தருபவைகளைக் கைவிடுதல்.

(க-உ) அறியாமை என்று சொல்வது என்னவென்றால் கேடு தருகின்றவற்றைக் கைக்கொண்டு இலாபந் தருபவற்றைக் கைவிடுதல். (831)

2.  பேதைமையு ளெல்லாம் பேதைமை காதன்மை
    கையல்ல தன்கட் செயல்.

(ப-உ) பேதைமையுள் எல்லாம் பேதைமை - அறியாமைகள் எல்லாவற்றுள்ளும் மிகுந்த அறியாமை; கை அல்ல தன் கண் காதன்மை செயல் - (தனக்கு) ஆகாத செய்கைகளில் ஆசை செய்தல்.

(க-உ) பெரிய அறியாமை எனப்படுவது ஒருவன் தனக்கு ஒழுங்கல்லாத செயல்களில் ஆசை வைத்தல். (832)

3.  நாணாமை நாடாமை நாரின்மை யாதொன்றும்
    பேணாமை பேதை தொழில்.

(ப-உ) நாணாமை - (வெட்கப்பட வேண்டியவைகளுக்கு) வெட்கப் படாமையும்; நாடாமை - (ஆராயவேண்டியவற்றை) ஆராயாமையும்; யாது ஒன்றும் பேணாமை - (விரும்பிக் காவாமையும்; பேதை - மூடனது; தொழில் - செயலாகும்.

(க-உ) நாண வேண்டியவற்றுக்கு நாணாமையும், ஆராய வேண்டிய வற்றை ஆராயாமையும், அன்பின்மையும், விரும்பிக் காக்கவேண்டிய கல்வி ஒழுக்கம் முதலியவைகளைக் காவாமையும் அறிவில்லாதவனுடைய தொழில். (833)

4.  ஓதி யுணர்ந்தும் பிறர்க்குரைத்தும் தானடங்காப்
    பேதையின் பேதையா ரில்.

(ப-உ) ஓதி உணர்ந்தும் - (நூல்களைக்) கற்று அறிந்தும்; பிறர்க்கு உரைத்தும் - அவையைப் பிறர்க்கு (ஏற்பச்) சொல்லியும்; தான் அடங்கா - தான் அடங்கியிராத; பேதையின் பேதையார் - அறிவில்லாதவருள் மிக்க அறிவில்லாதவன்; இல் - இல்லையாம்.

(க-உ) நூல்களைப் படித்து அறிந்தும், அறிந்தவற்றைப் பிறர்க்கு எடுத்துரைத்தும், தான் கற்றபடி நடவாதவனே பெரிய மூடன். (834)

5.  ஒருமைச் செயலாற்றும் பேதை யெழுமையும்
    தான்புக்(கு) அழுந்தும் அளறு.

(ப-உ) பேதை - அறிவில்லாதவன்; எழுமையும் தான் புக்கு அழுந்தும் அளறு - வரும் பிறப்புகளிலும் தான் புகுந்து வருந்தும் துன்பத்தை; ஒருமை செயல் ஆற்றும் - ஒரு பிறப்பிலே செய்து கொள்ள வல்லவனாவான்.

(க-உ) அறிவில்லாதவன் கொடிய செயல்களைச் செய்து வரும் பிறப்புகளிலும் கடுந்துன்பத்தை அனுபவிப்பான்.

6.  பொய்படு மொன்றோ புனைபூணுங் கையறியாப்
    பேதை வினைமேற் கொளின்.

(ப-உ) கை அறியா பேதை - செய்யும் வகை யறியாத மூடன்; வினை மேற்கொளின் - ஒரு செயலைச் செய்யத் தொடங்கினால்; பொய்படும் - குற்றப்படும்; ஒன்றோ - அது ஒன்று மாத்திரமன்று; புனை பூணும் - (தானும்) விலங்கு பூணுவான்.

(க-உ) செய்யும் வகையறியாதவன் ஒரு கருமத்தைச் செய்யத் தொடங்கினால் குற்றப்படுவான். அது மாத்திரமல்ல, அவன் விலக்கையும் பூணுவான். (836)

7.  ஏதிலார் ஆரத் தமர்பசிப்பர்பேதை
    பெருஞ்செல்வம் உற்றக் கடை.

(க-உ) பேதை - அறிவில்லாதவன்; பெரும் செல்வம் உற்றக்கடை - (ஊழால்) பெரிய செல்வத்தைப் பெற்றவிடத்து; ஏதிலார் ஆரத் தமர் பசிப்பர் - அயலார் உண்ணச் சுற்றத்தவர் பசியுடையவராவர்.

(க-உ) அறிவில்லாதவன் பெருஞ்செல்வம் பெற்றால் அயலாவர் நிறைவு அடையச் சுற்றத்தவர் பசித்திருப்பர். (837)

8.  மைய லொருவன் களித்தற்றால் பேதைதன்
    கையொன் றுடைமை பெறின்.

(ப-உ) பேதை - மூடன்; தன் கை ஒன்று உடைமை பெறின் - தனது கையில் ஒரு பொருளை வைத்திருந்தால்; மையல் ஒருவன் கறித்தற்று - பித்தன் ஒருவன் கள்ளை உண்டு மயங்கியது போலக் களிப்படைவான்.

(க-உ) மூடனொருவனிடத்தில் யாதேனும் ஒரு பொருளிருந்தால் மயக்கத்திலிருப்பவன் கள்ளுக்குடித்து மேலும் மயங்கினது போலக் களிப்படைவான். (838)

9.  பெரிதினிது பேதையார் கேண்மை பிரிவின்கண்
    பீழை தருவதொன் றில்.

(ப-உ) பேதையார் நட்பு பெரிது இனிது - மூடாது நட்பு மிகவும் இனியது; (ஏனென்றால்) பிரிவின்கண் தருவது பீழை ஒன்று இல் - பிரிவு வந்தவிடத்து (அதனால்) வருவதாகிய துன்பம் ஒன்றும் இல்லை.

(க-உ) மூடரது நட்பு நல்லது; ஏனென்றால் பிரிவு உண்டானால் அதனால் துன்பம் உண்டாகமாட்டாது. (839)

10. கழாஅக்கால் பள்ளியுள் வைத்தற்றல் சான்றோர்
    குழாஅத்துப் பேதை புகல்.

(ப-உ) சான்றோர் குழாத்து பேதை புகல் - பெரியோரது சபையிலே மூடன் புகுதல்; கழா அக் கால் பள்ளியுள் வைத்தற்று - (அழுக்கைக்) கழுவாத காலை படுக்கையில் வைத்ததுபோலாகும்.

(க-உ) அறிஞருடைய சபையில் மூடன் செல்லுதல் அழுக்கை மிதித்த காலைக் கழுவாது படுக்கையில் வைத்தது போலாகும். (840)

85. புல்லறிவாண்மை
(புல்லறிவாண்மை - சிற்றறிவினை தன்னைப் பேரறிவினனாக மதித்து உயர்ந்தோர் கூறும் அறிவுரைகளைக் கேளாமை)

1.  அறிவின்மை இன்மையுள் இன்மை பிறிதின்மை
    இன்மையா வையா துலகு.

(ப-உ) இன்மையுள் இன்மை - வறுமையுள் வறுமையாவது; அறிவு இன்மை - அறிவின்மையாகும்; பிறிது இன்மை - வேறு பொருள் இல்லாமையை; இன்மை ஆ உலகு வையாது – வறுமையாக உலகத்தவர் கொள்ளார்.

(க-உ) ஒருவனுக்கு அறிவில்லாமையே கொடிய வறுமை; வேறு பொருளின்மையை வறுமையாக உலகத்தவர் கொள்ளார். (841)

2.  அறிவிலான் நெஞ்சுவந் தீதல் பிறிதியாதும்
    இல்லை பெறுவான் தவம்.

(ப-உ) அறிவு இலான் - சிற்றறிவுடையவன்; நெஞ்சு உவந்து ஈதல் - மனம் மகிழ்ந்து (ஒருவனுக்கு ஒன்றைக்) கொடுத்தல்; பெறுவான் தவம் - பெறுகின்றவனது நல்வினையின் காரணத்தினா லாகும்; பிறிது யாதும் இல் - வேறு ஒரு காரணமும் இல்லை.

(க-உ) சிற்றறிவுடையவன் ஒன்றை ஒருவனுக்குக் கொடுத்தற்குக் காரணம் பெறுகின்றவனது நல்வினைப் பயனல்லது வேறில்லை. (842)

3.  அறிவிலார் தாந்தம்மைப் பீழிக்கும் பீழை
    செறுவார்க்குஞ் செய்த லரிது.

(ப-உ) அறிவு இலார் - புல்லறிவுடையவர்; தாம் தம்மை பீழிக்கும் பீழை - தாமே தங்களை வருத்தும் வருத்தம்; செறுவார்க்கும் செய்தல் அரிது - பகைவருக்கும் செய்தல் அரியதாகும்.

(க-உ) புல்லறிவாளர் தாமே தமக்குச் செய்து கொள்ளும் துன்பத்தைப் பகைவராலும் அவர்களுக்குச் செய்யமுடியாது.

4.  வெண்மை யெனப்படுவ(து) யாதெனின் ஓண்மை
    உடையம்யாம் என்னும் செருக்கு.

(ப-உ) வெண்மை எனப்படுவது - அற்ப அறிவு எனப்படுவது; யாது எனின் - எது என்று கேட்பின்; யாம் ஒண்மை உடையம் என்னும் - நாம் விளக்கமாகிய அறிவுடையேம் என்று தம்மைத்தாமே மதிக்கும்; செருக்கு - மயக்கம்.

செருக்கு என்பதற்குக் களிப்பு, அகங்காரம் எனவும் பொருள் கூறலாம்.

(க-உ) அறிவின்மை எனப்படுவது யாதெனில் தானே அறிவுள்ளவன் என நினைக்கும் அகங்காரம். (844)

5.  கல்லாத மேற்கொண் டொழுகல் கசடற
    வல்லதூஉ மையந் தரும்.

(ப-உ) கல்லாத மேல்கொண்டு ஒழுகல் - (தாம்) படியாத நூல்களையும் படித்ததாகக்கொண்டு நடத்தல்; கசடு அற வல்லதும் ஐயம் தரும் - அவர்கள் சந்தேகமறக்கற்ற நூலுண்டாயின் அதனிடத்தும் (பிறருக்குச்) சந்தேகம் விளைக்கும்.

(க-உ) புல்லறிவாளர் தாம் கல்லாத நூலையும் கற்றதாகக் கொண்டு நடத்தல், அவர் குற்றந்தீரக் கற்ற நூலிடத்தும்அவர் கற்காதவர் என்று சந்தேகம் பிறர் நினைக்கும்படி கொடுக்கும்.

6.  அற்றம் மறைத்தலோ புல்லறிவு தம்வயின்
    குற்றம் மறையா வழி.

(ப-உ) தம் வயின் குற்றம் மறையாவழி - தம்மிடத்துள்ள குற்றத்தை நீக்காராயின்; அற்றம் மறைத்தலோ புல்லறிவு - அவயவத்தை (ஆடையால்) மறைத்துக் கொள்ளுதல் புல்லறிவாகும்.

(க-உ) தமது குற்றத்தைக் கடியாது அவயவத்தை மாத்திரம் ஆடையால் மறைப்பது புல்லறிவாகும். (846)

7.  அருமறை சோரும் அறிவிலான் செய்யும்
    பெருமிறை தானே தனக்கு.

(ப-உ) அருமறை சோரும் - அரிய அறிவுரையைக் கடைப்பிடியாத; அறிவு இலான் - புல்லறிவாளன்; தானே தனக்கு பெரும் இறை செய்யும் - தானே தனக்குப் பெரிய துன்பத்தை (வருவித்துக்) கொள்வான்.

(க-உ) அரிய அறிவுரைகளை உட்கொள்ளாத புல்லறிவாளன் தனக்குத்தானே பெரிய துன்பத்தை வருவித்துக் கொள்வான். (847)

8.  ஏவவுஞ் செய்கலான் தான்றேறான் அவ்வுயிர்
    போஓ மளவுமோர் நோய்.

(ப-உ) (புல்லறிவாளன்) ஏவவும் - (தனக்கு உறுதியான வைகளை அறிவுடையோர்) சொல்லவும்; செய்கலான் - செய்யான்; (அதுவுமல்லா மல்), தான் - தானாகவும் - தேறான் - (இவை செய்யத் தகுந்தவை என்று) அறியான்; அவ்வுயிர் போம் அளவும் - அந்த உயிர் (உடம்பை விட்டு) நீங்குமளவும்; ஓர் நோய் - (பூமிக்கு) ஒரு நோயாம்.

(க-உ) அற்ப புத்தியுடையவன் உறுதியானவற்றை அறிவுடையோர் சொன்னாலுஞ் செய்யான்; தானாகவும் அறிய வேண்டியவற்றை அறியான்; உயிர் உடலை விட்டு நீங்குமளவும் அவன் நிலத்துக்கு ஓர் நோயாவான்.(848)

9.  காணாதாற் காட்டுவான் தான்காணான் காணாதான்
    கண்டானந் தான்கண்ட வாறு.

(ப-உ) (தன்னை எல்லாம் அறிந்தவனாக மதித்தலால்) காணாதான் - (பிறரால் ஒன்றை) அறியுந் தன்மையில்லாதவனை; காட்டுவான் - அறிவிக்கப் புகுவோன்; தான் காணான் - (அவனாலே பழிக்கப்பட்டுத்) தான் அறியாதவனாய் முடியும்; காணாதான் - (இனி) அவ்வறியுந்தன்மை இல்லாதவன்; (தான் கொண்டது விடாமையால்) தான் கண்ட ஆறு - தான் அறிந்த விதத்தால்; கண்டான் ஆம் - (அதனை) அறிந்தவனாய் முடியும்.

(க-உ) தன்னை எல்லாமறிந்தவனாக மதித்துப் பிறரிட மிருந்து ஒன்றையும் அறியும் தன்மை இல்லாதவனுக்குப் புத்தி சொல்லப்புகுவான் அவனால் அறியாதவனாக மதிக்கப்படுவான்; அவ்வறியுந் தன்மை இல்லாதான் கொண்டது விடாமையால் தான் அறிந்ததையே அறிவாகக் கருதுவான். (849)

10. உலகத்தா ருண்டென்ப தில்லென்பான் வையத்
    தலகையா வைக்கப் படும்.

(ப-உ) உலகத்தார் உண்டு என்பது இல் என்பான் - அறிவுடையோர் உண்டு என அறிந்துசொல்லும் பொருளை இல்லையென்று சொல்பவன்; உலகத்து அலகை ஆவைக்கப்படும் - உலகத்திலே ஒரு பேயென்று நினைக்கப்படுவன்.

(க-உ) உலகத்தவர் உண்டு என்று அறிந்து சொன்னவற்றை இல்லை என்று சாதிப்பவன் பேயனாகக் கருதப்படுவான்.

86. இகல்
(இகல் - கோபத்தால் வரும் மாறுபாடு).

1.  இகலென்ப வெல்லா வுயிர்க்கும் பகலென்னும்
    பண்பின்மை பாரிக்கு நோய்.

(ப-உ) எல்லா உயிர்க்கும் - எல்லா உயிர்களுக்கும்; பகல் என்னும் - (ஒருவரோடொருவர் சேராது) பிரித்தல் என்னும்; பண்பு இன்மை பாரிக்கும் நோய் - தீயகுணத்தை வளர்க்கும் நோயாவது; இகல் என்ப - பகை என்று (அறிவுடையோர்) சொல்லுவர்.

(க-உ) ஒருவரை மற்றவரோடு சேர்ந்திருக்கவிடாது பிரிப்பது பகை ஆகும். (851)

2.  பகல்கருதிப் பற்றா செயினும் இகல்கருதி
    இன்னாசெய் யாமை தலை.

(ப-உ) பகல் கருதி பற்றா செயினும் - பிரிவு உண்டாக்க நினைத்து ஒருவன் வெறுப்பவைகளைச் செய்தானாயினும்; இகல் கருதி இன்னா செய்யாமை தலை - பகைமையைக் கருதி அவனுக்குத் துன்பந் தருகின்றவற்றைச் செய்யாதிருப்பதே உயர்ந்தது.

(க-உ) பிரிவு உண்டாக்கக் கருதி ஒருவன் விரும்பாதவற்றைச் செய்தாலும் தான் அவனுக்குப் பகைமையைக் கருதித் துன்பந்தரும் செயல்தனைச் செய்யலாகாது. (852)

3.  இகலென்னும் எவ்வநோய் நீக்கின் தவலில்லாத்
    தாவில் விளக்கந் தரும்.

(ப-உ) இகல் என்னும் எவ்வம் நோய் நீக்கின் - பகை என்று சொல்லப்படும் துன்பந்தரும் நோயை (ஒருவன்) நீக்கினானாயின்; தவல் இல்லா தாவில் விளக்கம் தரும் - அழிவில்லாமைக்கு ஏதுவாகிய கெடுதலில்லாத புகழைக் கொடுக்கும்.

(க-உ) பகை இல்லாது இருந்தால் எப்பொழுதும் நிலைக்கும் புகழ் உண்டாகும். (853)

4.  இன்பத்து வின்பம் பயக்கும் இகலென்னும்
    துன்பத்துள் துன்பங் கெடின்.

(ப-உ) இகல் என்னும் துன்பத்துள் - பகைமை என்னும் துன்பங்கள் பலவுள்; துன்பம் கெடின் - (மிக்கதாகிய) துன்பம் இல்லையாயின்; இன்பத்துள் இன்பம் பயக்கும் - (அது) இன்பங்களுள் மேலான இன்பத்தைக் கொடுக்கும்.

(க-உ) மிக்க துன்பந்தருவதாகிய பகைமை ஒழிந்தால் இன்பம் மிக உண்டாகும். (854)

5.  இகலெதிர் சாய்ந்தொழுக வல்லாரை யாரே
    மிகலூக்குந் தன்மை யவர்.

(ப-உ) இகல் - பகை; (தம்மனத்துத் தோன்றியவிடத்து) எதிர்சாய்ந்து ஒழுக வல்லாரை - அதனைப் பொருட்படுத்தாமல் தன் வழியே சாய்ந்து நடக்கவல்லாரை; மிகல் ஊக்கும் - வெல்ல நினைக்கும்; தம்மையவர் யார் - தன்மையை உடையவர் எவர் ?

(க-உ) தம்முள்ளத்தில் பிறர்மீது பகைமை தோன்றிய விடத்து அதனை ஏற்றுக்கொள்ளாது தன்வழியே நடக்கவல்லாரை யாரால் வெல்லமுடியும்? (855)

6.  இகலின் மிகலினி தென்பவன் வாழ்க்கை
    தகலும் கெடலும் நணித்து.

(ப-உ) இகலின் மிகல் இனிது என்பவன் வாழ்க்கை - மாறுபடுதலில் மிகுதல் இனிதென்று சொல்பவனது வாழ்வு; தவலும் (நணித்து) - பிழைபடுதல் சிறிது நேரத்தில் உண்டாகும்; கெடுதல் நணித்து - கெட்டுப்போதலும் சிறிது நேரத்திலுண்டு.

(க-உ) பகைமை இனியது என்று சொல்பவனுக்கு விரைவில் பிழைபடுதலும் கேடும் வரும். (856)

7.  மிகன்மேவல் மெய்ப்பொருள் காணார் இகன்மேவல்
    இன்னா அறிவி னவர்.

(ப-உ) இகல் மேவல் இன்னா அறிவினவர் - பகைமையோடு பொருந்தும் துன்பஞ் செய்யும் அறிவினையுடையவர்; மிகல் மேவல் மெய் பொருள் காணார் - வெற்றி பொருந்திய நீதிநூற் பொருளை அறியமாட்டார்.

(க-உ) பகையை விடாதவர் நீதிநூற் பொருளை அறியமாட்டார். (857)

8.  இகலிற் கெதிர்சாய்தல் ஆக்க மதனை
    மிகலூக்கின் ஊக்குமாங் கேடு.

(ப-உ) இகலிற்கு எதிர் சாய்தல் ஆக்கம் - பகைமைக்கு எதிராக ஒதுங்கி நடத்தல் செல்வம் தரும்; அதனை மிகல் ஊக்கின் - அதனை மிகுதியாக மேற்கொண்டால்; கேடு ஊக்கும் ஆம் - (அது செல்வக்) கேட்டினை உளதாக்கும்.

(க-உ) பகைமைக்குச் சாய்ந்து நடத்தல் செல்வ வளர்ச்சிக்கு ஏதுவாகும்; அதனை மிகுதியாக மேற்கொண்டால் செல்வம் அழிந்து போம். (858)

9.  இகல்காணான் ஆக்கம் வருங்கால் அதனை
    மிகல்காணுங் கேடு தரற்கு.

(ப-உ) ஆக்கம் வருங்கால் - செல்வம் வரும்போது; இகல் காணான் - பகையை நினையாதவன்; கேடு தரற்கு - (பொருள்) அழிவு வருதற்கு; அதனை மிகல் காணும் - அதனை மிகுதியும் நினைப்பான்.

(க-உ) பொருள் வரும்போது ஒருவன் பகையை நினையான்; ஆனால் பொருள் அழிவு வருதற்கு அதனை மிகுதியும் நினைப்பான் (859)

10. இகலானும் இன்னாத வெல்லாம் நகலானும்
    நன்னய மென்னுஞ் செருக்கு.

(ப-உ) இகலான் - பகை என்பதினாலே; இன்னாத எல்லாம் - துன்பஞ் செய்பவை எல்லாம்; ஆம் - உண்டாகும்; நகலான் - நட்பொன்றி னாலே; நல் நயம் என்னும் - நல்ல நீதி என்னும்; செருக்கு ஆம் - பெருஞ் செல்வம் உண்டாகும்.

(க-உ) ஒருவனுக்குப் பகை ஒன்றாலே துன்பம் எல்லாம் உளவாம்; நட்பினாலே நல்ல நீதி என்னும் பெருஞ் செல்வம் உண்டாகும். (860)

87. பகைமாட்சி
(பகைமாட்சி - பகையினது சிறப்பு)

1.  வலியார்க்கு மாறேற்றல் ஓம்புக ஓம்பா
    மெலியார்மேல் மேக பகை.

(ப-உ) வலியார்க்கு - (தம்மின்) வலியார்க்கு; மாறு ஏற்றல் ஓம்புக - பகையாக எதிர்தலை விடுதல் வேண்டும்; மெலியார்மேல் பகை ஓம்பா மேக - மெலியவர்க்குப் பகையாகுதலை விடாமல் விரும்புக.

(க-உ) தமக்கு வலியாரிடத்தில் பகை கொள்ளுதலாகாது. தமக்கு மெலியவர்மீது பகையாயிருத்தலை விடுதல் ஆகாது. (861)

2.  அன்பிலன் ஆன்ற துணையிலன் தான்துவ்வான்
    என்பரியும் ஏதிலான் துப்பு.

(ப-உ) அன்பு இலன் - (சுற்றத்தார்மேல்) அன்பில்லாதவன்; ஆன்ற துணை இலன் - வலிய துணையில்லாதவன்; தான் துவ்வான் - தான் வலிமையில்லாதவன்; ஏதிலான் துப்பு என்பரியும் - (அவன்) பகைவன் வலிமையை எப்படித் தொலைப்பான்.

(க-உ) இனத்தார்மேல் அன்பில்லாதவனாய், துணைவலிமை யில்லாத வனாய், தானும் வலிமையில்லாதவனாயுள்ள ஒருவன் எப்படிப் பகைவரை வெல்வான்? (862)

3.  அஞ்சும் அறியா னமைவில னீகலான்
    தஞ்ச மெளியன் பகைக்கு.

(ப-உ) (ஒருவன்) அஞ்சும் -(அஞ்சவேண்டாதவைகளுக்குப்) பயப்படுவான்; அறியான் - (அறிய வேண்டியவைகளை) அறியான்; அமைவு இலன் - (பிறரோடு) பகைகொள்வான்; ஈகவான் - (இவைகளின் மேலும் யாவரிடத்தும்) உலோப குணமுடையவன் ; (இப்படிப்பட்டவன்), பகைக்கு தஞ்சம் எளியன் - பகைவர்க்கு மிக எளியன்.

(க-உ) பயப்பட வேண்டாதவைகளுக்குப் பயப்படுதலும், அறிய வேண்டியவற்றை அறியாமையும், பிறரோடு எதிர்த்து நிற்றலும், எவருக்கும் ஈயாமையும் ஆகிய இத்தன்மையுடைய அரசன் சுலபமாகப் பகைவர்க்கு இரையாவான். (863)

4.  நீங்கான் வெகுளி நிறையிலன் எஞ்ஞான்றும்
    யாங்கணும் யார்க்கு மெளிது.

(ப-உ) வெகுளி நீங்கான் - கோபத்தினின்றும் நீங்காதவன்; நிறை இலன் - இரகசியங்களைக் காப்பாற்றும் அடக்க மில்லாதவன்; எஞ்ஞான்றும் - எப்பொழுதும்; யாங்கணும் - எவ்விடத்தும்; யார்க்கும் எளிது - யாவராலும் வெல்லுதற்கு எளியனாவான்.

(க-உ) எப்பொழுதும் கோபங் கொள்பவனும், இரகசியங்களை மறைத்துக் காப்பாற்ற மாட்டாதவனுமாகியவனை வெல்லுதல் பகைவர்க்கு
எளிது. (864)

5.  வழிநோக்கான் வாய்ப்பன செய்யான் பழிநோக்கான்
    பண்பிலன் பற்றார்க் கினிது.

(ப-உ) வழி நோக்கான் - காரியங்களைச் செய்யும் வழிகளை ஆராயதவனாய் ; வாய்ப்பன செய்யான் - பொருத்தமானவற்றைச் செய்யாதவனாய் ; பழிநோக்கான் - (தனக்கு வரும்) பழியைப் பாராதவனாய்; பண்பு இலன் - குணமில்லாதவனாயுள்ளவன்; பற்றார்க்கு இனிது - பகைவர்க்கு எளிதில் வெல்லத்தக்கவனாவான்.

(க-உ) காரியங்களைச்செய்யும் வழிகளை அறிந்து பொருத்த மானவைகளைச் செய்யாதவனாய்த் தன்னை வந்தடையும் பழியைப் பொருட்படுத்தாதவனாய் இருப்பவனைப் பகைவர் எளிதில் வெல்ல முடியும். (865)

6.  காணாச் சினத்தான் கழிபெருங் காமத்தான்
    பேணாமை பேணப் படும்.

(ப-உ) காணாச் சினத்தான் - (தன்னையும் பிறரையும்) அறியாமைக்கு ஏதுவாகிய கோபமுடையவன்; கழிபெரும் காமத்தான் - மிதமிஞ்சிய காம முடையவன் (என்னும் இவர்களுடைய) பேணாமை - பகைமை; பேணப்படும் - விரும்பிக் கொள்ளத் தக்கதாகும்.

(க-உ) தன்னையும் பிறரையும் தானறிய முடியாமைக்குக் காரண மாகிய கோபமும் மிக்க காமமுமுடையவன் பகைவரால் எளிதில் வெல்லப்படுவான். (866)

7.  கொடுத்துங் கொளல்வேண்டு மன்ற அடுத்திருந்து
    மாணாத செய்வான் பகை.

(ப-உ) அடுத்து இருந்து - (தொழிலை) தொடங்கியிருந்து; மாணாத - (அதற்கு) ஏற்காதவைகளை; செய்வான் - செய்வானது; பகை - பகையை; கொடுத்தும் மன்ற கொளல் வேண்டும் - (பொருள்) கொடுத்தாயினும் நிச்சயமாகக் கொள்ளல் வேண்டும்.

(க-உ) ஒரு தொழிலைத் தொடங்கி அதற்குப் பொருந்தாதவை களைச் செய்யும் அரசனது பகையைப் பொருள் கொடுத்தாயினும் நிச்சயமாகக் கொள்ளவேண்டும். (அப்படிப்பட்ட அரசனை வெல்லுதல் எளிது என்பது பொருள்) (867)

8.  குணனிலனாய்க் குற்றம் பலவாயின் மாற்றார்க்(கு)
    இன்னிலனாம் ஏமாப் புடைத்து.

(ப-உ) குணன் இலனாய் - ஒருவன் குணமில்லாதவனாய்; குற்றம் பல ஆயின் - பல குற்றம் உடையவனாயபோது ; இனன் இலன் ஆம் - அவன் துணையில்லாதவனாவான் ; மாற்றார்க்கு ஏமாப்பு உடைத்து - (அத் துணையற்ற நிலை) பகைவர்க்குத் துணையாகும்.

(க-உ) ஒருவன் நற்குணமில்லாதவனாய் பல குற்ற முடையவனான போது அவனுக்கு யாரும் துணையாகமாட்டார். அந்நிலை பகைவர்க்குத் துணையாகும். (868)

9.  செறுவார்க்குச் சேணிகவா இன்பம் அறிவிலா
    அஞ்சும் பகைவர்ப் பெறின்.

(ப-உ) அறிவு இலா - அறிவில்லாதவராய்; அஞ்சும் பகைவர் பெறின் - பயப்படுகின்ற பகைவரைப் பெற்றால்; செறுவார்க்கு சேண் இன்பம் இகவா - வெல்வார்க்குத் தூரத்தே வெற்றியினா லுண்டாகும் இன்பம் போகமாட்டாது.

(க-உ) அறிவில்லாதவரும் பகைக்கு அஞ்கின்ற வருமாகிய பகையைப் பெற்றால் விரைவில் வெற்றி கிடைக்கும் (869)

10. கல்லான் வெகுளுஞ் சிறுபொருள் எஞ்ஞான்றும்
    ஒல்லானை ஒல்லா தொளி.

(ப-உ) கல்லான் - (அரசியலை) அறியாதவனோடு; வெகுளும் சிறுபொருள் - பகைத்தலால் எளிதில் வருகின்ற பொருளை; ஒல்லானை - அடையாதவனை; எஞ்ஞான்றும் ஒளி ஒல்லாது - எப்பொழுதும் புகழ் அடையாது.

(க-உ) அரசியல் அறியாதவனோடு பகைத்து எளிதில் கிடைக்கக் கூடிய அவன் பொருளைக் கைப்பற்றவேண்டும். (870)

88. பகைத்திறந் தெரிதல்
(பகைத்திறம் தெரிதல் - பகையினுடைய தன்மைகளை ஆராய்தல்)

1.  பகையென்னும் பண்பி லதனை யொருவன்
    நகையேயும் வேண்டற்பாற் றன்று.

(ப-உ) பகை என்னும் - பகை என்று சொல்லப்படும்; பண்பு இல் அதனை - தீமை தருகின்ற அதனை; ஒருவன் நகையும் - ஒருவன் விளை யாட்டிடத்தாயினும்; வேண்டற்பாற்று அன்று - விரும்பக்கூடிய தன்று.
ஏகாரமும், உம்மையும் இழிவு சிறப்பு.

(க-உ) பகை என்னும் தீமை ஒருவன் விளையாட்டிலும் விரும்பத் தக்கதன்று. (871)

2.  வில்லேர் உழவர் பகைகொளினு கொள்ளற்க
    சொல்லேர் உழவர் பகை.

(ப-உ) வில் ஏர் உழவர் - வில்லைக் கலப்பையாகவுடைய உழவரோடு; பகை கொளினும் - பகை கொண்டானாயினும்; சொல் ஏர் உழவர் - சொல்லைக் கலப்பையாக உடைய உழவரோடு; பகைகொள்ளற்க - பகை கொள்ளாதொழிக. (அரசரோடு பகை கொண்டாலும் அமைச்சரோடு பகை கொள்ளுதல் ஆகாதென்பது இதன் பொருள்.)

(க-உ) வில்லைப் பயன்படுத்தும் வீரரின் பகையைக் கொண்டாலும், நாவை ஏராக உடைய அறிஞருடைய பகையைக் கொள்ளாதொழிக.(872)

3.  ஏமுற் றவரினும் ஏழை தமியனாய்ப்
    பல்லார் பகைகொள் பவன்.

(ப-உ) தமியன் ஆய் - தனியனாயிருந்து; பல்லார் பகை கொள்பவன் - பலரோடு பகை கொள்பவன்; ஏமுற்றவரினும் ஏழை - பித்தங்கொண்ட வரைப் பார்க்கினும் அறிவில்லாதவனாவான்.

(க-உ) ஒருவன் தனியனாயிருந்துகொண்டு பலர் பகையைக் கொள்ளுதல் மூடத்தனம். (873)

4.  பகைநட்பாக் கொண்டொழுகும் பண்புடை யாளன்
    தகைமைக்கண் தங்கிற் றுலகு.

(ப-உ) பகை நட்பு ஆ கொண்டு ஒழுகும் - பகையை நட்பாகக் கொண்டு நடக்கும்; பண்பு உடையாளன் தகைமைக்கண் - நல்ல இயல் புடையவனது பெருமையுள்ளே; உலகு தங்கிற்று - உலகம் அடங்கி யிருக்கின்றது.

(க-உ) பகைவரையும் நண்பர் ஆக்கிக்கொண்டு நடக்கத் தக்க நல்லவரின் பெருமையுள் உலகம் அடங்கி நடக்கின்றது. (874)

5.  தன்றுணை யின்றாற் பகையிரண்டால் தானொருவன்
    இன்றுணையாக கொள்கவற்றி னொன்று.

(ப-உ) தன் துணை இன்று - தனக்குத் துணை இல்லாத போது; பகை இரண்டால் - பகைவர் இருவராயிருந்தால்; தான் ஒன்று - ஒருவனாகியதான்; அவற்றின் ஒன்று இன் துணையா கொள்க - அப்பகை இரண்டினுள் ஒன்றை இனிய துணையாகச் செய்துகொள்க.

(க-உ) இருபகைவர் சேர்ந்து ஒருவன் மீது வந்தால் அவ்விருவருள் ஒருவனைத் தனக்குத் துணையாக்கிக் கொள்ளல் வேண்டும். (875)

6.  தேறினுந் தேறா விடினு மழிவின்கண்
    தேறான் பகாஅன் விடல்.

(ப-உ) தேறினும் தேறா விடினும் - (பகைவனை) நம்பினாலும் நம்பாவிட்டாலும்; அழிவின்கண் - தனக்குத் தாழ்வுவந்த போது; தேறான் பகான் விடல் - அவனைச் சேராமலும் நீங்காமலும் (இடைநிலையில்) நிற்க வேண்டும்.

(க-உ) தனக்குத் தாழ்வு வந்தபோது பகைவனைச் சேராமலும் நீங்காமலும் இடைநிலையில் நிற்க வேண்டும். (876)

7.  நோவற்க நொந்த தறியார்க்கு மேவற்க
    மென்மை பகைவ ரகத்து.

(ப-உ) நொந்தது அறியார்க்கு - தமது வருத்தத்தை அறியாத நண்பருக்கு; நோவற்க - தனது வருத்தத்தைச் சொல்லாதிருத்தல் வேண்டும்; மென்மை பகைவர் அகத்து மேவற்க - தனது மெலிவைப் பகைவரிடத்துக் காட்டாதிருத்தல் வேண்டும்.

(க-உ) தனது வருத்தத்தை அறிய மாட்டாதவரிடம் அதனைச் சொல்லுதலாகா; தனது குறைவைப் பகைவரிடம் காட்டுதல் கூடாது.(877)

8.  வகையறிந்து தற்செய்து தற்காப்ப மாயும்
    பகைவர்கட் பட்ட செருக்கு.

(ப-உ) வகை அறிந்து (வெல்லும்) வகையை அறிந்து; தன் செய்து - தனது பொருளைப் பெருக்கி; தன் காப்ப - தன்னைக் காத்துக் கொள்வா னாயின்; பகைவர்கண் பட்ட செருக்குமாயும் - பகைவரிடத்து உண்டாகிய களிப்புக் கெடும்.

(க-உ) ஒருவன் வெல்லும் வகையை அறிந்து பொருளைப் பெருக்கித் தன்னைக் காத்துக் கொள்வானாயின் பகைவரிடத்து உண்டாகிய களிப்பு ஒழியும். (878)

9.  இளைதாக முண்மரம் கொல்க களையுநர்
    கைகொல்லும் காழ்த்த விடத்து.

(ப-உ) முள் மரம் - முள் மரத்தை; இளைது ஆக கொல்க - (அது) இளைதாக இருக்கும்போதே களைக; காழ்த்த இடத்து - (அவ்வாறு செய்யாவிடின்) முற்றினவிடத்து; களையுநர் கை கொல்லும் - களைகின்றவர்களின் கையை முறித்துவிடும்.
களையுநர், உகரம் சாரியை ; நகரம் பெயர் இடைநிலை.

(க-உ) முள் மரத்தை முளையிலே களைந்துவிடுதல்வேண்டும்; வளர்ந்து வைரம் அடைந்தால் அது வெட்டுவோரின் கையை வருத்தும். (879)

10. உயிர்ப்ப உளரல்லர் மன்ற செயிர்ப்பவர்
    செம்மல் சிதைக்கலா தார்.

(ப-உ) செயிர்ப்பவர் செம்மல் - பகைப்பவரது செருக்கை; சிதைக்கலாதார் - கெடுக்கமுடியாத அரசர்; உயிர்ப்ப - மூச்சு விடுகின்ற அளவில் உயிரோடிருப்பவராவர்; மன்ற உளர் அல்லர் - உறுதியாக நிலைபெற்றவராகார்.

(க-உ) பகைவரின் செருக்கை அடக்கமாட்டாத அரசர் மூச்சு விடுகின்ற அளவில் உயிரோடிருப்பவராவர் ; உண்மையில் உயிரோடிருப்ப வராகமாட்டார். (880)

89. உட்பகை
(உட்பகை - அகத்தே பகை உடையவனாய் வெளியே பகையில்லாதவன்போல ஒழுகும் தன்மை)
1. நிழல்நீரும் இன்னாத இன்னா தமர்நீரும்
இன்னாவாம் இன்னா செயின்.

(ப-உ) நீரும் நிழல் (உம்) இன்னாத - நீரும் நிழலும் நோய் தரக்கூடியனவாயின்; இன்னா - (அவை) தீயனவே; தமர் நீரும் இன்னா செயின் - தம்மவருடைய இயல்பும் தீமை செய்யக்கூடியனவாயின்; இன்னாவாம் - வருத்தம் தருவதாகும்.

(க-உ) இன்பந்தரும் நிழலும் நீரும் நோயைத் தருவனவாயின் தீயனவாம்; அதுபோலத் தம்மவரின் தீமை செய்யும் இயல்பும் தீயதாகும். (881)

2.  வாள்போல் பகைவரை அஞ்சற்க அஞ்சுக
    கேள்போல் பகைவர் தொடர்பு.

(ப-உ) வாள் போல் பகைவரை - வாள் போல (வெட்டுவோம் என்று வெளிப்பட்டு நிற்கும்) பகைவரை ; அஞ்சற்க - பயப்படா தொழிக ; கேள் போல் பகைவர் தொடர்பு - உறவினர் போல (மறைந்து நிற்கும்) பகைவர் நட்பை; அஞ்சுக - பயப்படுக.

(க-உ) வெட்டுவேனென்று வெளிப்படையாக வரும் பகைவனை அஞ்சாதீர்கள்; நண்பர்போன்று நடிக்கும் பகைவர் நட்பை அஞ்சுக. (882)

3.  உட்பகை யஞ்சித்தற் காக்க உலைவிடத்து
    மட்பகையின் மாணத் தெறும்.

(ப-உ) உட்பகை அஞ்சி தான் காக்க - உட்பகை ஆயினாரைப் பயந்து (அரசன்) தன்னைக் காத்துக்கொள்ளுதல் வேண்டும்; (ஏனெனில்) உலைவு இடத்து - தளர்ச்சி வந்தபோது; மண்பகையின் மாண தெறும் - குயவன் மட் கலத்தை அறுக்கும் ஆயுதம் போல் தப்பாமல் (அவர்) கெடுத்துவிடுவர்.

(க-உ) உட்பகைகொண்டிருப்பவரை அஞ்சி அரசன் தன்னைக் காத்துக் கொள்ள வேண்டும்; ஏனெனில் அவர்கள் தப்பாமல் கெடுத்து விடுவர். (883)

4.  மனம்மாணா உட்பகை தோன்றின் இனம்மாணா
    ஏதம் பலவுந் தரும்.

(ப-உ) மனம் மாணா - மனம் திருந்தாத ; உட்பகை தோன்றின் - உட்பகைவர் (அரசனுக்கு) உண்டானால்; (அது) இனம் மாணா ஏதம் பலவும் தரும் - சுற்றத்தார் கலவாமைக்கு ஏதுவாகிய பல குற்றங்களையும் அவனுக்கு உண்டாக்கும்.

(க-உ) மனம் மெய்ம்மையில்லாத பகைவர் அரசனுக்கு உண்டா னால் அவர் சுற்றத்தவர்களும் அவனுக்கு வெறுப்பன செய்வர். (884)

5.  உறன்முறையான் உட்பகை தோன்றின் இறன்முறையான்
    ஏதம் பலவுந் தரும்.

(ப-உ) உறல் முறையான் - உறவினது; உட்பகை தோன்றின் - உட்பகை அரசனுக்கு உண்டானால் (அது); இறல் முறையான் ஏதம் பலவும் தரும் - இறந்து போகுந் தன்மையுடைய குற்றம் பலவற்றையும் கொடுக்கும்.

(க-உ) உறவினது பகை அரசனுக்குத் தோன்றினால் அது அவனது சாவுக்கு ஏதுவாகிய கேட்டைக் கொடுக்கும். (885)

7.  செப்பின் புணர்ச்சிபோற் கூடினுங் கூடாதே
    உட்பகை யுற்ற குடி.

(ப-உ) உட்பகை உற்றகுடி - உட்பகை உண்டான குடியிலுள்ளார்; செப்பின் புணர்ச்சிபோல் கூடினும் - செப்பினது (மூடிகளின்) சேர்க்கை போல் பொருந்தினாராயினும்; கூடாதே - (அகத்தே) பொருந்தமாட்டார்.

(க-உ) உட்பகை உள்ளவர் வெளியே கூடியிருப்பவர் போல் காணப் பட்டாலும் மனத்தில் கூடியிருக்கமாட்டார். (887)

8.  அரம்பொருத பொன்போலத் தேயும் உரம்பொரு(து)
    உட்பகை யுற்ற குடி.

(ப-உ) உட்பகை உற்ற குடி - உட்பகை உள்ள குடி; அரம் பொருத பொன்போல - அரத்தினால் தேய்க்கப்பட்ட இரும்பு போல; பொருது உரம் தேயும் - (பகையினால்) தேய்க்கப்பட்டு வலிமை குறையும்.

(க-உ) அரம் இரும்பை தேய்த்துக் குறைப்பது போல உட்பகை கொண்ட குடியும் அப்பகையால் தேய்வுண்டு வலிமை குறையும். (888)

9.  எட்பக வன்ன சிறுமைத்தே யாயினும்
    உட்பகை யுள்ளதாங் கேடு.

(ப-உ) உட்பகை - உட்பகை ஆனது; எள் பகவு அன்ன சிறுமைத்தே ஆயினும் - எள்ளின் பிளவை ஒத்த சிறுமை உடையதே ஆயினும்; கேடு உள்ளது ஆம் - கேடு அவனிடத்தே உள்ளதாகும்.

(க-உ) மிகச் சிறிய உட்பகையும் அழிவைக் கொண்டுவரும்.

10. உடம்பா(டு) இலாதவர் வாழ்க்கை குடங்கருள்
    பாம்போ(டு) உடனுறைந் தற்று.

(ப-உ) உடம்பாடு இலாதவர் வாழ்க்கை - மனப்பொருத்தமில்லாதவ ரோடு ஒருவன் கூடிவாழும் வாழ்க்கை; குடங்கருள் பாம்போடு உடன் உறைந்தற்று - ஒரு குடிசையினுள்ளே (ஒருவன்) பாம்போடு உடன் வாழ்ந்தாற் போலும்.
(க-உ) மனப்பொருத்த மில்லாதாரோடு ஒருவன் கலந்து வாழ்வது ஒரு குடிசையுள் ஒருவன் பாம்போடு வாழ்ந்தது போலாகும். (890)

90. பெரியாரைப் பிழையாமை
(பெரியாரைப் பிழையாமை - தம்மிலும் ஆற்றல்
மிகுந்தவரை மதியாமல் நடக்காமை)

1.  ஆற்றுவா ராற்றல் இகழாமை போற்றுவார்
    போற்றுலு ளெல்லாந் தலை.

(ப-உ) ஆற்றுவார் ஆற்றல் - (எடுத்த கருமத்தை) முடிக்க வல்லவர்க ளுடைய வல்லமைகளை; இகழாமை - அவமதியாமை; போற்றுவார் போற்றலுள் எல்லாம் தலை - (தம்மைக்) காப்பவருடைய காவல்களுக் கெல்லாம் மிக்கது.

(க-உ) எடுத்த கருமத்தை முடிக்கும் வலிமையுடையவர்களின் ஆற்றலை அவமதித்து நடத்தலாகாது. (891)

2.  பெரியாரைப் பேணா தொழுகின் பெரியாரால்
    பேரா இடும்பை தரும்.

(ப-உ) பெரியாரை பேணாது ஒழுகின் - பெரியாரை மதியாமல் நடந்தால்; பெரியாரால் பேரா இடும்பை தரும் - பெரியவரால் நீங்காத துன்பம் உண்டாகும்.

(க-உ) பெரியாரை மதியாது நடந்தால் அவரால் நீங்காத துன்பம் உண்டாகும். (892)

3.  கெடல்வேண்டின் கேளாது செய்க அடல்வேண்டின்
    ஆற்று பவர்கண் இழுக்கு.

(ப-உ) கெடல் வேண்டின் - (ஒருவன் தான்) கெட்டுப போக விரும்பினால்; கேளாது செய்க - பெரியாரைக் கேளாது ஒரு கருமத்தைச் செய்க; அடல் வேண்டின் ஆற்றுபவர்கண் இழுக்கு செய்க - தன்னை அழிக்க விரும்பினால் அழிக்கவல்லவரிடம் குற்றம் செய்யவேண்டும்.

(க-உ) தான் கெட்டுப்போக வேண்டுமென ஒருவன் விரும்பினால் பெரியாரைக்கேளாமலே ஒருகருமத்தைச் செய்தல் வேண்டும்; தன்னைக் கொல்ல விரும்பினால் வலிமையுடைய வருக்குக் குற்றம் செய்தல்வேண்டும்.

4.  கூற்றத்தைக் கையால் விளித்தற்றா லாற்றுவார்க்
    காற்றாதா ரின்னா செயல்.

(ப-உ) ஆற்றுவார்க்கு - வலிமை உடையவர்களுக்கு; ஆற்றாதார் - வலிமையில்லாதவர்; இன்னா செயல் - இனிமையில்லாதவைகளைச் செய்தல்; கூற்றத்தை - (தானே வரும் தன்மையனாகிய) இயமனை; கையால் (அதற்குமுன்னே) கை காட்டி; விளித்தற்று ஆல் - அழைத்தது போலாகும்.

(க-உ) ஆற்றலுடையவர்க்கு ஆற்றலில்லாதார் தீங்கு விளைத்தல் தானே வரும் கூற்றுவனை அவன் வருதற்கு முன்னே கைகாட்டி அழைத்தாற் போலும். (894)

5.  யாண்டுச்சென் றியாண்டு முளராகார் வெந்துப்பின்
    வேந்து செறப்பட் டவர்.

(ப-உ) வெம்துப்பின் - கொடிய வலிமையுடைய; வேந்து செறப்பட்டவர் - அரசனால் கோபிக்கப்பட்டவர்; யாண்டுச் சென்று - எவ்விடத்தே சென்றாலும்; யாண்டும் உளர் ஆகார் - அவ்விடத்தும் பிழைத்திருக்க மாட்டார்.

(க-உ) கொடிய வலிய அரசனின் பகைக்கு உள்ளானவர் எங்கு சென்றாலும் பிழைத்திருக்க முடியாது. (895)

6.  எரியால் சுடப்படினும் உய்வுண்டாம் உய்யார்
    பெரியார்ப் பிழைத்தொழுகு வார்.

(ப-உ) எரியால் - தீயினால்; சுடப்படினும் - சுடப்பட்டாலும்; உய்வு - (ஒரு வழியால்) உயிர் பிழைத்தல்; உண்டாம் - கூடும்; பெரியார் பிழைத்து ஒழுகுவார் - (தவத்தால்) பெரியார்க்குப் பிழை செய்து நடப்பவர்; உய்யார் - (எவ்வழியாலும்) உயிர் பிழையார்.

(க-உ) ஒருவன் தீயாற் சுடப்பட்டானாயினும் ஒருவாறு பிழைப்பன்; தவத்தாற் பெரியார்க்குப் பிழை செய்பவர் பிழைக்கமாட்டார். (896)

7.  வகைமாண்ட வாழ்க்கையும் வான்பொருளும் என்ஆம்
    தகைமாண்ட தக்கார் செயின்.

(ப-உ) தகை மாண்ட - பெருமையால் - மிக்க ; தக்கார் - தகுதி யுடையோர் (முனிவர்); செறின் - கோபித்தால்; வகை மாண்ட வாழ்க்கை யும் - எல்லா வகையாலும் அழகுபெற்ற வாழ்க்கையும் ; வான் பொருளும் - மிக்க பொருளும் - மிக்க பொருளும்; என் ஆம் - என்ன பயனுடையன வாம்?

(க-உ) அரசர் தம் செல்வக் களிப்பால் முனிவரிடத்துப் பிழை செய்வாராயின், அச்செல்வம் அவர் கோபத்தீயால் ஒரு கணத்தில்
வெந்துவிடும் (897)

8.  குன்றன்னார் குன்ற மதிப்பின் குடியொடு
    நின்றன்னார் மாய்வர் நிலத்து.

(ப-உ) குன்று அன்னார் - மலைபோன்ற பெருமையுடையவர்; குன்ற நினைப்பின் - (பிறன் ஒருவன்) கெட்டுப்போக வேண்டுமென்று நினைப்பா ராயின் - (பிறன் ஒருவன்) கெட்டுப்போக வேண்டுமென்று நினைப்பா ராயின்; நிலத்து - இவ்வுலகத்தில்; நின்று அன்னார் குடியொடு மாய்வர் - நிலைபெற்றாற் போன்ற செல்வரும் (தம்) குடியோடு கெட்டுப் போவர்.

(க-உ) மலைபேன்ற பெருமையுடையவர் அழிந்துபோக வேண்டு மென்று ஒருவனை நினைத்தால் அவன் இவ்வுலகில் நிலைபெற்ற செல்வ முடையவனாயினும் குடும்பத்தோடு அழிந்துவிடுவான். (898)

9.  ஏந்திய கொள்கையார் சீறின் இடைமுறிந்து
    வேந்தனும் வேந்து கெடும்.

(ப-உ) ஏந்திய கொள்கையார் சீறின் - உயர்ந்த தவமுடையவர் கோபித்தால்; வேந்தனும் இடைமுறிந்து வேந்து கெடும் - அரசனும் இடைநடுவே தனது நிலையை இழந்து கெட்டுவிடுவான் - வேந்து - அரசநிலை.

(க-உ) பெரிய தவமுடையவர் கோபித்தால் அரசனும் தனது அரசநிலை கெட்டு அழிந்துவிடுவான். (899)

10. இறந்தமைந்த சார்புடைய ராயினும் உய்யார்
    சிறந்தமைந்த சீரார் செறின்.

(ப-உ) சிறந்து அமைந்து சீரார் செறின் - மிக நிலைத்த தவமுடையவர் கோபித்தால்; இறந்து அமைந்த சார்பு உடையாராயினும் உய்யார் - மிகப் பெரிய துணையை உடையவரும் பிழைக்கமாட்டார்கள்.

(க-உ) மேலான தவமுடையவர் கோபித்தால் மிக்க துணை உடையவரும் பிழைக்கமாட்டார்கள். (900)

91. பெண் வழிச் சேறல்
(பெண் வழிச்சேறல் - தான் செல்கின்ற வழிச் செல்லவேண்டிய மனைவியின் வழியில் தான் நடத்தல்)

1.  மனைவிழைவார் மாண்பயன் எய்தார் வினைவிழைவார்
    வேண்டாப் பொருளும் அது.

(ப-உ) மனை விழைவார் - தம்மனையாளை விரும்பி அவள் சொற்படி நடப்பவர்; மாண் பயன் எய்தார் - சிறந்த அறப்பயனை அடையமாட்டார்; வினை விழைவார் - முயற்சி செய்பவர்; வேண்டாப் பொருளும் அது - அதற்குத் (தடை என்று) இகழும் பொருளும் அதுவாகும்.

(க-உ) தம்மனைவிமேற் கொண்ட விரும்பினால் அவள் வழியில் நடப்பவர் சிறந்த அறப்பயனை அடையமாட்டார்; முயற்சி செய்வோர் அதற்கு இடையூறு என்று இகழும் பொருளும் அதுவாகும். (901)

2.  பேணாது பெண்விழைவான் ஆக்கம் பெரியதோர்
    நாணாக நாணுத் தரும்.

(ப-உ) பேணாது - (தனது ஆண்மையைப்) பாதுகாவாது; பெண் விழைவான் ஆக்கம் - பெண்மேல் ஆசை வைப்பவனது செல்வம்; பெரியது ஓர் நாண் ஆக - (ஆண்பாலார்க்கு எல்லாம்) பெரிய வெட்கம் உண்டாக; நாணு தரும் - தனக்கும் மானக் குறைவைக் கொடுக்கும்.

(க-உ) தனது ஆண்மையைப் பாதுகாவாது பெண்மேல் ஆசை வைத்து அவள் விரும்பியபடி பொருளைச் செலவிடுகின்றவனுடைய செல்வம் ஆண்பாலார்க்கு எல்லாம் பெரிய வெட்கக் கேடாக இருக்கும்; அது அவனுக்கும் மானக் குறைவைக் கொடுக்கும். (902)

3.  இல்லாள்கண் தாழ்ந்த இயல்பின்மை யெஞ்ஞான்றும்
    நல்லாருள் நாணுத் தரும்.

(ப-உ) இல்லாள்கண் தாழ்ந்த இயல்பு இன்மை - மனையாளிடத்துத் தாழ்தற்கு ஏதுவாகிய அச்சம்; நல்லாருள் நாணு எஞ்ஞான்றும் தரும் - நல்லவர் நடுவே செல்லும்போது நாணுதலை எப்பொழுதும் கொடுக்கும்.

(க-உ) ஒருவன் மனைவியிடத்து வணங்கி அவள் சொற்படி நிற்றற்கு ஏதுவாகிய அச்சம், நல்லவர் நடுவே செல்லுமிடத்து நாணுதலை அவனுக்குக் கொடுக்கும். (903)

4.  மனையாளை யஞ்சு ம0றுமையி லாளன்
    வினையாண்மை வீறெய்த லின்று.

*(ப-உ) மனையாளை அஞ்சம் - மனைவிக்குப் பயந்து நடக்கின்ற; மறுமை இலாளன் - மறுமைப்பயனில்லாதவனுடைய; வினை ஆண்மை வீறு எய்தல் இன்று - முயற்சித் திறமை (நல்லோரால்) கொண்டாடப் படுவதில்லை.

(க-உ) மனையாளை அஞ்சி ஒழுகும் மறுமைப் பயனில்லாத வனுடைய முயற்சித் திறமையை அறிவுடையோர் கொண்டாடமாட்டார். (904)

5.  இல்லானை யஞ்சுவான் அஞ்சுமற் றெஞ்ஞான்றும்
    நல்லார்க்கு நல்ல செயல்

(ப-உ) இல்லாளை அஞ்சுவான் - மனைவிக்குப் பயப்படுகின்றவன்; நல்லார்க்கு நல்ல செயல் எஞ்ஞான்றும் அஞ்சும் - நல்லவர்க்கு நல்ல காரியங்களைச் செய்ய எப்பொழுதும் பயப்படுவான்.

(க-உ) மனைவிக்குப் பயப்படுகின்றவன் நல்லவருக்கு நல்ல காரியஞ் செய்யப் பயப்படுவான். (905)

6.  இமையாரின் வாழினும் பாடிலரே இல்லான்
    அமையார்தோ ளஞ்சு பவர்.
    (ப-உ) இல்லாள் அமை ஆர் தோள் அஞ்சுபவர் - மனைவியின் மூங்கிலையொத்த தோள் மீதுள்ள மயக்கத்தால் அவளுக்குப் பயப்படு கின்றவர் ; இமையாரின் வாழினும் பாடு இலர் - தேவரைப்போல வாழ்ந்தாராயினும் பெருமை அடையார்.

(க-உ) மனைவிக்கு அஞ்சுகின்றவர் தேவரைப்போல இவ்வுலகில் வாழ்ந்தாலும் பெருமை அடையமாட்டார். (906)

7.  பெண்ணேவல் செய்தொழுகும் ஆண்மையின் நாணுடைப்
    பெண்ணே பெருமை யுடைத்து.

(ப-உ) பெண் ஏவல் செய்து ஒழுகும் ஆண்மையின் - பெண்களது எவற் றொழிலைச் செய்து திரிகின்றவனது ஆண்மையைப் பார்க்கிலும்; நாண் உடை பெண்ணே பெருமை உடைத்து - நாணத்தையுடைய பெண் தன்மையே மேம்பாட்டை உடையது.

(க-உ) வெட்கமின்றி மனைவி ஏவியதைச் செய்து திரிகின்றவனின் ஆண்மையிலும் நாணமுடைய பெண் தன்மையே சிறந்தது. (907)

8.  நட்டார் குறைமுடியார் நன்றாற்றார் நன்னுதலாள்
    பெட்டாங் கொழுகு பவர்.

(ப-உ) நல் நுதலாள் - நல்லநெற்றியையுடைய மனைவி; பெட்டாங்கு ஒழுகு பவர் - விரும்பியபடி நடப்பவர்; நட்டார் குறை முடியார் - நண்பரது குறைகளையும் நீக்கமாட்டார்; நன்று ஆற்றார் - நல்ல அறத்தையும் செய்யமாட்டார்.

(க-உ) மனைவி விரும்பியபடி நடப்பவன் நண்பரது குறைகளைத் தீர்க்கவும் மாட்டான்; நல்ல அறங்களைச் செய்யவும் மாட்டான். (908)

9.  அறிவினையும் ஆன்ற பொருளும் பிறவினையும்
    பெண்ணேவல் செய்வார்க ணில்.

(ப-உ) அறவினையும் - அறச் செயலும்; ஆன்ற பொருளும் - (அது செய்தற்கு உதவியாகிய) சிறந்த பொருளீட்டலும்; பிறவினையும் - அவ்விரண்டின் வேறாகிய இன்பச் செயல்களும் பெண் ஏவல் செய்வார்கண் இல் - மனையாளின் ஏவல்களைச் செய்பவரிடத்தில் உண்டாகா.

(க-உ) மனைவியின் ஏவற்படி நடப்பவரிடத்து அறச்செயலும், அதற்கேதுவாகிப் பொளீட்டலும், இவைகளல்லாத இன்பச் செயல்களு முண்டாகா. (909)

10. எண்சேர்ந்த நெஞ்சச் திடனுடையார்க் கெஞ்ஞான்றும்
    பெண்சேர்ந்தாம் பேதைமை யில்.

(ப-உ) எண் சேர்ந்த நெஞ்சத்து - ஆலோசனை செய்யும் மனமும்; இடன் உடையார்க்கு - (அதனாலுள்ளதாய) செல்வமுடையாரிடத்தே; பெண் சேர்ந்து ஆம் பேதைமை எஞ்ஞான்றும் இல் - மனையாள் வயப்பட்டொழுகலால் விளையும் அறிவின்மை எக்காலத்தும் இல்லை யாகும்.

(க-உ) ஆலோசனை செய்யும் மனமும் அதனாலாகிய செல்வமும் உடையவருக்கு மனையாள் வயப்பட்டொழுகும் அறியாமை ஒருகாலத் தும் இருக்கமாட்டாது. (910)

92. வரைவின் மகளிர்
(வரைவின் மகளிர் - விலைமாதார் இயல்பு),

1.  அன்பின் விழையார் பொருள்விழையும் ஆய்தொடியார்
    இன்சொல் இழுக்குத் தரும்.

(ப-உ) அன்பின் விழையார் - ஒருவனை அன்பினாலே விரும்பாத வராகி; பொருள் விழையும் - பொருள் பற்றி விரும்புகின்ற; ஆய் தொடியார் இன் சொல் இழுக்கு தரும் - நல்ல வளையை அணிந்த பெண்களின் இனிய சொற்கள் தீமையைக் கொடுக்கும்.

(க-உ) அன்பினாலன்றிப் பொருள் பற்றி விரும்புகின்ற விலை மாதரின் இனிய சொற்கள் தீமை தரும். (911)

2.  பயன்தூக்கிப் பண்புரைக்கும் பண்பின் மகளிர்
    நயன்தூக்கி நள்ளா விடல்.

(ப-உ) பயன் தூக்கி - (ஒருவனுக்குள்ள) பொருளை அளந்தறிந்து; பண்பு உரைக்கும் - (அது கிடைத்தற் கேற்ப) இனிய சொற்களைச் சொல்லும்; பண்பு இல் மகளிர் நயன் தூக்கி - குணமில்லாத பெண்க ளுடைய நடக்கையை ஆராய்ந் தறிந்து; நள்ளாவிடல் - அவரோடு பொருந்தாது விடவேண்டும்.

(க-உ) ஒருவனுடைய பொருளை அளந்தறிந்து அதனைப் பெறும் வரையும் இனிய சொற்களைக் கூறும் விலைமகளிரின் தன்மைகளை அறிந்து அவரைச் சேர்தலாகாது. (912)

3.  பொருட்பெண்டிர் பொய்ம்மை முயக்கம் இருட்டறையில்
    ஏதில் பிணந்தழீஇ யற்று.

(ப-உ) பொருள் பெண்டிர் - விலைமகளிரின்; பொய்மை முயக்கம் - பொய்யான தழுவுதல், இருட்டு அறையில் - இருட்டறையிலே; ஏது இல் பிணம் தழீஇ அற்று - (பிணத்தை எடுப்பவர்) முன் அறியாத பிணத்தை (கூலிக்குத்) தழுவி எடுத்தது போலாகும்.

(க-உ) விலைமாதரின் பொய்யான தழுவுதல், இருட்டறையில் கிடந்த பிணத்தைப் பிணந்தூக்குவோர் தழுவி எடுத்தது போலாகும். (913)

4.  பொருட்பொருளார் புன்னலந் தோயார் அருட்பொருள்
    ஆயு மறிவி னவர்.

(ப-உ) பொருள் பொருளார் - பொருளாகிய பொருளையே விரும்பும் மகளிரது; புல் நலம் - இழிந்த இன்பத்தை; அருள் பொருள் ஆயும் அறிவினவர் தோயார் - அருளாகிய கூடிய பொருளை ஆராய்ந்து ஈட்டும் அறிவினையுடையவர் தீண்டமாட்டார்.

(க-உ) அருட் செல்வத்தை நாடும் அறிவினையுடையவர் பொருளையே பொருளாகக் கொண்ட விலைமாதரின் இழிந்த இன்பத்தில் படியமாட்டார். (914)

5.  பொதுநலத்தார் புன்னலந் தோயார் மதிநலத்தின்
    மாண்ட அறிவி னவர்.

(ப-உ) மதி நலத்தின் மாண்ட அறிவினவர் - அறிவின் சிறப்பினால் பெருமையடைந்த அறிவினையுடையோர்; பொது நலத்தார் புல் நலம் தோயார் - எல்லார்க்கும் பொதுவாக இன்பந் தருவாரது; புல் நலம் தோயார் - இழிந்த இன்பத்தைத் தீண்டமாட்டார்.

(க-உ) அறிவால் சிறந்தவர் பொது மகளிரின் இழிந்த இன்பத்தில் தோயார். (915)

6.  தந்நலம் பாரிப்பார் தோயார் தகைசெருக்கிப்
    புன்னலம் பாரிப்பார் தோள்.

(ப-உ) தகை - ஆடல் பாடல் அழகென்பவைகளால்; செருக்கி -
களித்து; புல் நலம் பாரிப்பார் தோள் - (தமது) கீழ்மையான இன்பத்தை (விலைகொடுப்பார்க்கு எல்லாம்) பரப்புகின்ற மகளிரின் தோள்களை; தம் நலம் பாரிப்பார் தோயார் - தமது புகழை (உலகிற்) பெருக்க நினைப்பவர் தோயமாட்டார்.

(க-உ) ஆடல் பாடல் அழகென்பவைகளால் களித்துத்தமது போகத்தைப் பொருள் கொடுப்பார்க் கெல்லாம் பரப்பும் மகளிரின் இழிந்தபோகத்தைந் தமது புகழை உலகிற்பரப்பநிளைக்கும் அறிவுடை யோர் தோயார். (916)

7.  நிறைநெஞ்ச மில்லவர் தோய்வர் பிறநெஞ்சிற்
    மாய மகளிர் முயக்கு.

(ப-உ) நெஞ்சில் பிற பேணி புணர்பவர் - மனதிலே பிறவற்றை விரும்பி உடம்பினாற் சேர்கின்ற மகளிரது; கோள் - தோள்களை; நிறை நெஞ்சம் இல்லவர் தோய்வர் - செம்மையான மனம் இல்லாதவர்களே சேர்வர்.

(க-உ) நெஞ்சினால் பிறவற்றை ஆசைப்பட்டு அவை காரணமாகக் கொடுப்பாரை உடம்பாற் சேரும் மகளிர் தோள்களைத் திருந்திய நெஞ்சமில்லாதவர் தோய்வர். (916)

8.  ஆயு மறிவின ரல்லார்க் கணங்கென்ப
    மாய மகளிர் முயக்கு.

(ப-உ)மாய மகளிர் முயக்கு - வஞ்சக மகளிரது சேர்க்கை; ஆயும் அறிவினர் அல்லார்க்கு அணங்கு என்ப - ஆராய்ந்தறிந்து விலகும் அறிவுடையவரல்லாதவர்க்கு (உயிரை உண்™ம்) பேய்பிடித்தது போலாகும் என்று (அறிவுடையார்) சொல்வர்.

(க-உ) உருவு சொல் செயல்களால் வஞ்சிக்கவல்ல மகளிரது சோர்க்கை, அவ்வஞ்சணையை ஆராய்ந்தறியும் அறிவுடையரல்லா தார்க்குப் பேயின் பிடிபோன்றது எள்று அறிவுடையோர் சொல்வர்.

7.  நிறைநெஞ்ச மில்லவர் தோய்வர் பிறநெஞ்சிற்
    பேணிப் புணர்பவர் தோள்.

(ப-உ) நெஞ்சில் பிற பேணி புணர்பவர் - மனதிலே பிறவற்றை விரும்பி உடம்பினாற் சேர்கின்ற மகளிரது; தோள் - தோள்களை; நிறை நெஞ்சம் இல்லவர் தோய்வர் - செம்மையான மனம் இல்லாதவர்களே சேர்வர்.

(க-உ) உருவு சொல் செயல்களால் வஞ்சிக்கவல்ல மகளிரது சேர்க்கை, அவ்வஞ்சனையை ஆராய்ந்தறியும் அறிவுடைய ரல்லாதார்க்குப் பேயின் பிடிபோன்றது என்று அறிவுடையோர் சொல்வர். (918)

9.  வரைவிலா மாணிழையார் மென்தோள் புரையிலாப்
    பூரியர்கள் ஆழு மளறு.

(ப-உ) வரைவு இலா - கட்டுப்பாடில்லாத; மாண் இழையார் மெல் தோள் - அழகிய ஆபரணங்களை அணிந்த பொது மகளிரின் மெல்லிய தோள்கள் ; புரை இலா - அறிவில்லாத; பூரியர்கள் ஆழும் அளறு - (அறிவில்லாத) கீழ்மக்கள் அழுந்தும் நரகமாகும்.

(க-உ) பொது மகளிரின் மெல்லிய தோள்கள் அறிவில்லாத கீழ்மக்கள் அழுந்தும் நரகமாகும். (919)

10. இருமனப் பெண்டிரும் கள்ளும் கவறும்
    திருநீக்கப் பட்டார் தொடர்பு.

(ப-உ) இரு மனப் பெண்டிரும் - கவர்பட்ட மனமுடைய பெண்களும் (விலைமாதரும்) ; கள்ளும் கவறும் - கள்ளும் சூதும்; திரு நீக்கப்பட்டார் - திருமகளால் கைவிடப்பட்டவரின்; தொடர்பு - நட்பு.

(க-உ) அருளில்லாதவர் விலைமாதர், கள், சூது ஆகியவற்றை விரும்பி அடைவர். (920)
93. கள் உண்ணாமை
(கள் உண்ணாமை - ஒழுக்கமும் உணர்வும் அழிக்கும் கள்ளை உண்ணாமையின் சிறப்பு).

1.  உட்கப் படாஅர் ஒளியிழப்பர் எஞ்ஞான்றும்
    கட்காதல் கொண்டொழுகு வார்.

(ப-உ) கள் காதல் கொண்டு ஒழுகுவார் - கள்ளின்மேல் ஆசை கொண்டு நடப்பவர்; எஞ்ஞான்றும் உட்கப்படார் - எப்பொழுதும் (பகைவரால்) அஞ்சப்படமாட்டார்; ஒளி இழப்பர் - அதுவல்லாமல் (முன்பெற்றுள்ள) மதிப்பையும் இழப்பர்.

(க-உ) எப்பொழுதும் கள்ளை விரும்புகின்றவர்களுக்குப் பகைவர் அஞ்சமாட்டார்; அவர் முன் பெற்றிருந்த மதிப்பையும் இழப்பர். (921)

2.  உண்ணற்க கள்ளை உணில்உண்க சான்றோரான்
    எண்ணப் படவேண்டா தார்.

(ப-உ) கள்ளை உண்ணற்க - கள்ளை உண்ணுதல் ஆகாது; உணில் - உண்ணவேண்டுமாயின்; சான்றோரான் எண்ணப்பட வேண்டாதார் உண்க - நல்லவரால் மதிக்கப்படுதலை விரும்பாதவர் உண்ணுக.

(க-உ) கள்ளை உண்ணுதல் கூடாது; உண்ணவேண்டு மானால் நல்லோரால் மதிக்கப்படுதலை விரும்பாதார் உண்க. (922)

3.  ஈன்றாள் முகத்தேயும் இன்னாதால் என்மற்றுச்
    சான்றோர் முகத்துக் களி.

(ப-உ) ஈன்றாள் முகத்தேயும் களி இன்னாது - தாய் முன்பு ஆனாலும் (கள்ளை உண்டு) மயங்குதல் துன்பந்தருவதாகும்; மற்று சான்றோர் முகத்து என் - (ஆதலால்) பெரியோர் முன்பு (அக்களித்தல்) யாதாகும்?

(க-உ) யாது செய்யினும் மகிழும் தாய் முன்பானாலும் கள்ளுண்டு மயங்குதல் துன்பந் தருவதாகும்; அவ்வாறாயின் குற்றம் யாதும் பெறாத அறிவுடையோர் முன்பு மயங்குதல் மிக்க வெறுப்பைத்தரும். (923)

4.  நாணென்னும் நல்லாள் புறங்கொடுக்கும் கள்ளென்னும்
    பேணாப் பெருங்குற்றத் தார்க்கு.

(ப-உ) கள் என்னும் - கள் என்று சொல்லப்படுகின்ற; பேணா பெரும் குற்றத்தார்க்கு - (யாவரும்) இகழும் மிகுந்த குற்றத்தை உடையவர்களுக்கு; நாண் என்னும் நல்லாள் புறங்கொடுக்கும் - நாணமாகிய நல்லவள் (அவரைப் பார்த்தற்குப் பயந்து) முதுகைக் காட்டுவாள்.

(க-உ) யாவரும் இகழும் கட்குடியென்னும் குற்றமுடைய வரை நாணென்னும் உயர்ந்தவன் பார்ப்பதற்கஞ்சி அவர்க்கு எதிர்முகமாக மாட்டாள். (924)

5.  கையறியாமை யுடைத்தே போருள் கொடுத்து
    மெய்யறி யாமை கொளல்.

(ப-உ) பொருள் கொடுத்து - (ஒருவன்) விலைப் பொருளைக் கொடுத்து; மெய் அறியாமை கொளல் - உடலை மறந்து விடுதலாகிய அறியாமையைப் பெற்றுக்கொள்ளுதல்; கை அறியாமை உடைத்து - (ஊழ்ப் பயனால் வந்த) அறியாமையை உடையதாகும்.

(க-உ) பணத்தைக் கொடுத்து மயக்கத்தை வாங்கிக் கொள்ளுதல் ஊழ்வினைப் பயனால் வருவதாகும். (925)

6.  துஞ்சினார் செத்தாரின் வேறல்லர் எஞ்ஞான்றும்
    நஞ்சுண்பார் கள்ளுண் பவர்.

(ப-உ) துஞ்சினார் - நித்திரை கொண்டவர்; செத்தாரின் வேறல்லர் - (அறிவிழந்திருத்தலின்) செத்தாரை ஒப்பர்; (அவ்வாறு) கள் உண்பவர் - கள்ளுக் குடிப்பவர்; எஞ்ஞான்றும் நஞ்சுண்பவர் (நஞ்சுண்ணாதவர்க ளாயினும்) எக்காலத்தும் (மயங்கியிருத்தலின்) நஞ்சு உண்பவரே யாவர்.

(க-உ) உறங்குகின்றவர்கள் (அறிவிழத்தலில்) செத்தவரை ஒப்பர்; அதுபோலக் கள்ளுண்பவர் (நஞ்சை உண்ணாதவராயினும்) மயங்கி யிருத்தலால் நஞ்சுண்பவரே யாவர். (926)

7.  உள்ளொற்றி யுள்ளூர் நகப்படுவர் எஞ்ஞான்றும்
    நஞ்சுண்பார் கள்ளுண் பவர்.

(ப-உ) கள் ஒற்றி - கள்ளை மறைவாகக் (குடித்து); கண் சாய்பவர் - அறிவு சோர்பவர்; உள் ஊர் - உள்ளூரில் உள்ளவரால்; உள் ஒற்றி - உண்மையை அறிந்து; எஞ்ஞான்றும் நகப்படுவர் - எந்நாளும் சிரிக்கப் படுவர்.

(க-உ) மறைந்து கள்ளுண்டு மயங்குபவர்களின் உண்மையை ஊரவர் அறிந்து சிரிப்பர். (927)

8.  களித்தறியே னென்பது கைவிடுக நெஞ்சத்(து)
    ஒளித்தூஉம் ஆங்கே மிகும்.

(ப-உ) களித்தறியேன் என்பது கைவிடுக - (மறைத்து உண்டு) கள்ளுண்டறியேன் என்னும் சொல்லை விடுதல் வேண்டும்; நெஞ்சத்து ஒளித்ததூஉம் ஆங்கே மிகும் - மனத்தில் ஒளித்து வைத்திருக்கும் குற்றமும் அப்பொழுதே வெளிப்படும்.

(க-உ) மறைவிற் கள்ளுண்டு நான் கள்குடித்திலேன் என்று சொல்வதைக் கைவிடுக; குடித்ததும் மனதில் ஒளித்து வைத்திருக்கும் குற்றம் வெளிப்பட்டு விடும். (928)

9.  களித்தானைக் காரணங் காட்டுதல் கீழ்நீர்க்
    குளித்தானைக் தீர்த்துரீஇ யற்று.

(ப-உ) களித்தானை - (கட்குடித்து) களித்த ஒருவனை; காரணம் காட்டுதல் - (இது தகாததென்று மற்றொருவன்) காரணங்காட்டி விளக்குதல்; கீழ் நீர் குளித்தானை - நீருள்ளே மூழ்கிய ஒருவனை; தீ துரீஇ அற்று - விளக்கினால் தேடுதலை ஒக்கும்.

(க-உ) கள்ளுண்டு மயங்கியிருக்கும் ஒருவனுக்கு மற்றொரு வன் அது தீதென்று காரணங்காட்டித் தெளிவித்தல் நீருள் மூழ்கிய ஒருவனை இன்னொருவன் விளக்கினால் தேடுதலை ஒக்கும். (929)

10. கள்ளுண்ணாப் போழ்திற் களித்தானைக் காணுங்கால்
    உள்ளான்கொல் உண்டதன் சோர்வு.

(ப-உ) கள் உண்ணாப் போழ்தில் - (கள்ளுண்பானொருவன்) கள்ளை உண்ணாமல் தெளிந்திருக்கும்போது; களித்தானை காணும் கால் - கள்ளுண்டு சோர்ந்திருக்கும் மற்றொருவனைக் காணும்போது; உண்ட தன் சோர்வு உள்ளான் கொல் - (தான்) உண்டபொழுது உண்டாகும் தனது சோர்வைப் பற்றி நினையான் போலும்.

(க-உ) கட்குடியனொருவன் தான் அதனை உண்ணாதபோது மற்றொருவன் கட்குடித்தலால் மயங்கியிருத்தலைப் பார்த்தும், தான் கள்ளுண்ணும்போது உண்டாகும் சோர்வைப்பற்றி நினையான் போலும். (930)

94. சூது
(சூது - அறம் பொருள் இன்பங்களுக்கு
இடையூறாகிய சூதாடுதலின் தீமை)

1.  வேண்டற்க வென்றிடினும் சூதினை வென்றதூஉந்
    தூண்டிற்பொன் மீன்விழுங்கி யற்று.

(ப-உ) வென்றிடினும் - வெற்றி உண்டாயினும்; சூதினை வேண்டற்க - சூதாடுதலை விரும்பாதொழிக; வென்றதூஉம் - சூதில் வெற்றியாகக் கிடைத்த பொருள்தானும்; தூண்டில் பொன் - (இரையால் மறைத்த) தூண்டில் இரும்பை; மீன் விழுங்கி அற்று - மீன் (இரையென்று நினைத்து) விழுங்கியது போன்றது.

(க-உ) வெற்றி தருமாயினும் சூதை விரும்புதல் ஆகாது. சூதில் வெற்றியாகக் கிடைத்த பொருளும் தூண்டிலிரும்பை இரையெனக் கருதி மீன் விழுங்கினது போலாகும். (931)

2.  ஒன்றெய்தி நூறிழக்கும் சூதர்க்கும் உண்டாங்கொல்
    நன்றெய்தி வாழ்வதோ ராறு.

(ப-உ) ஒன்று எய்தி - ஒன்றினைப் பெற்று; நூறு இழக்கும் - நூற்றினை இழந்துவிடும்; சூதர்க்கும் - சூதாடுவோருக்கும்; நன்று எய்தி வாழ்வது ஓர் ஆறு உண்டாங்கொல் - நன்மையைப் பெற்று வாழ்வ தொருவழி உண்டாமோ?

(க-உ) ஒன்றைப் பெற்று நூற்றை இழக்கச் செய்யும் சூதை ஆடுவோருக்கு நன்றாக வாழும் வழி உண்டோ? (932)

3.  உருளாயம் ஓவாது கூறின் பொருளாயம்
    போஓய்ப் புறமே படும்.

(ப-உ) உருள் ஆயம் ஓவாது கூறின் - (உருளும் சூதாடுகாயி னால் அகப்பட்ட) இலாபத்தை இடைவிடாது சொல்லிச் (சூதாடுவானாயின்); பொருள் ஆயம் போய் - பொருளும் வருவாயும் (அவனைவிட்டுப்) போய்; புறமே படும் - பகைவரிடத்தே தங்கும்.

(க-உ) இலாபத்தை விரும்பி எப்பொழுதும் சூதாடுகின்றவனின் பொருளும் வருவாயும் அவனைவிட்டுப் பகைவரிடம் போகும். (933)

4.  சிறுமை பலசெய்து சீரழிக்குஞ் சூதின்
    வறுமை தருவதொன் றில்.

(ப-உ) சிறுமை பல செய்து - (தன்னை விரும்பினவர்க்கு முன் இல்லாத) துன்பங்கள் பலவற்றையும் உண்டாக்கி; சீர் அழிக்கும் - (உள்ள) புகழையும் கெடுக்கும்; சூதின் - சூதுபோல்; வறுமை தருவது - வறுமையைக் கொடுப்பது; ஒன்றுஇல் - வேறு ஒன்று இல்லை.

(க-உ) பல துன்பங்களைச் செய்து புகழைக் கெடுக்கும் சூதாடுதலைப் போல வறுமை கொடுப்பது வேறு ஒன்றும் இல்லை. (934)

5.  கவறுங் கழகமுங் கையுந் தருக்கி
    இவறியார் இல்லாகி யார்.

(ப-உ) கவறும் - சூதாடும் காய்களையும்; கழகமும் - அது ஆகும் இடத்தையும்; கையும் - ஆடும் கைத்திறமையையும்; தருக்கி இவறியார் - மேற்கொண்டு கைவிடாதவர்; இல்லாகியார் - வறியவரானவ ராவர் (திண்ணமாக வறியவராவர்).

(க-உ) சூதாட்டத்தைக் கைவிடாதவர் திண்ணமாக வறியராவர்.(935)

6.  அகடாரார் அல்லல் உழப்பர்சூ தென்னும்
    முகடியான் மூடப்பட் டார்.

(ப-உ) சூது என்னும் - சூது என்று சொல்லப்படும் ; முகடியால் விழுங்கப்பட்டார் - மூதேவியால் ஆட்கொள்ளப் பட்டவர் ; அகடு ஆரார் - வயிறு நிறைய உண்ணப் பெறமாட்டார்; அல்லல் உழப்பர் - துன்பத்தை அனுபவிப்பர்.

(க-உ) சூதென்னும் மூதேவியால் ஆட்கொள்ளப்பட்டவர் வயிறு நிறைய உண்ணப்பெறார், துன்பத்தையே அடைவர். (936)

7.  பழகிய செல்வமும் பண்புங் கெடுக்குங்
    கழகத்துக் காலை புகின்.

(ப-உ) காலை - இளமையில்; கழகத்து புகின் - சூதாடுமிடத்தில் காலம் செல்லுமானால் ; பழகிய செல்வமும் பண்பும் கெடுக்கும் - (அது) நெடுநாளாய் வந்த செல்வத்தையும் நற்குணங்களையும் போக்கும்.

(க-உ) சூதாடுதலில் காலத்தைப் போக்குதல் அது பழமையாய் வந்த செல்வத்தையும் நற்குணங்களையும் கெடுக்கும். (937)

8.  பொருள்கெடுத்துப் பொய்மேற் கொளீஇ யருள்கெடுத்(து)
    அல்லல் உழப்பிக்குஞ் சூது.

(ப-உ) சூது - சூதானது ; பொருள் கெடுத்து - பொருளை அழித்து; பொய் மேற் கொளீஇ - பொய்யை மேற்கொள்ளப் பண்ணி; அருள் கெடுத்து அல்லல் உழக்கும் - இரக்கக் குணத்தைக் கெடுத்து துன்பமடை விக்கும்.

(க-உ) சூது பொருளை அழித்துப் பொய்யை மேற்கொள்ளச் செய்து இரக்கத்தைக் கெடுத்துத் துன்பத்தைத்தரும். (938)

9.  உடைசெல்வ மூணொளி கல்வியென் றைந்தும்
    அடையாவாம் ஆயங் கொளின்.

(ப-உ) ஆயம் கொளின் - சூதினைக் கொண்டால்; ஒளி - புகழும்; கல்வி - கல்வியும் ; செல்வம் - பொருளும் ; ஊண் - உணவும்; உடை ஐந்தும் - உடையும் என்ற ஐந்தும் ; அடையாவாம் - (அவனைச்) சேராவாம்.

(க-உ) சூதாடும் தொழிலுடையவன் புகழ், கல்வி, செல்வம், உணவு, உடை என்னும் ஐந்தையும் பெறமாட்டான். (939)

10. இழத்தொறூஉங் காதலிக்குஞ் சூதேபோல் துன்பம்
    உழத்தொறூஉங் காதற் றுயிர்.

(ப-உ) இழத்தொறூஉம் - (பொருளை) இழக்குந்தோறும் ; காதலிக்கும் சூதேபோல் - (மேலும்) விருப்பந்தரும் சூதைப்போல் ; உயிர் துன்பம் உழத் தொறூஉம் காதற்று - உயிர் (உடம்பால்) துன்பங்களை நுகரும்தோறும் உடம்பின்மேல் ஆசையை உடையது.

(க-உ) பொருளை இழக்குந்தோறும் சூதாடுகின்றவனுக்குச் சூதாடுத லில் ஆசை உண்டாவது, உயிர் உடம்பால் துன்பங்களை அனுபவிக்குந் தோறும் உடம்பின்மீது மிகுதியாகப் பற்று உண்டாதல் போலாகும். (940)

95. மருந்து
(மருந்து - உணவு செயல்களது ஒவ்வாமையால்
வருவித்துக் கொண்ட நோயைத் தீர்க்கும் மருந்து)

1.  மிகினும் குறையினும் நோய்செய்யும் நூலோர்
    வளிமுதலா எண்ணிய மூன்று.

(ப-உ) நூலோர் - மருத்துவநூல் அறிந்தவர் ; வளி முதல் ஆ எண்ணிய மூன்று - வாதம் முதலாக வகுத்துச் சொல்லும் (வாத, பித்தம், கபம்) மூன்றும்; மிகினும் குறையினும் - (உடம்புக்கு ஏற்ற அளவு இல்லாமல்) மிகுமானாலும் குறையுமானாலும் ; நோய் செய்யும் - நோயை உண்டாக்கும்.

(க-உ) மருத்துவ நூலறிந்தோர் கூறும் வாதம், பித்தம், கபம் என்னும் மூன்றும் உடம்பில் ஏற்ற அளவுக்கு இல்லாது மிகுந்தாலும் குறைந்தாலும் நோயுண்டாகும். (941)

2.  மருந்தென வேண்டாவாம் யாக்கைக் கருந்திய(து)
    அற்றது போற்றி யுணின்.

(ப-உ) (ஒருவன்) அருந்திய - முன் உண்ணப்பட்டது ; அற்றது - சீரணித்தபடியே ; போற்றி - (குறிகளாலே) தெளிய அறிந்து ; உண்ணின் - (பின்) உண்பானாயின் ; யாக்கைக்கு மருந்து என வேண்டாவாம் - (அவன்) உடம்புக்கு மருந்தென்று வேறு வேண்டுவதில்லை.

(க-உ) ஒருவன் உண்டது சீரணித்ததை அறிந்து பின் உண்டானாயின் அவன் உடலுக்கு மருந்தென்று வேறு ஒரு பொருள் வேண்டுவதில்லை.(942)

3.  அற்றால் அளவறிந் துண்க அஃதுடம்பு
    பெற்றான் நெடிதுய்கும் ஆறு.

(ப-உ) அற்றால் - (முன் உண்ட உணவு) செரித்தால்; அளவு அறிந்து உண்க. (பின்பு உண்ணும் உணவை) அது செரிக்கும் அளவை அறிந்து உண்ணுதல் வேண்டும்; உடம்பு பெற்றான் நெடிது உய்க்கும் ஆறு அஃது - உடம்பைப் பெற்றவன் நெடுங்காலம் கொண்டு செலுத்தும்வழி அதுவாகும்.

(க-உ) முன் உண்ட உணவு செரித்ததை அறிந்து பின்பு உண்ணும் உணவை அது செரிக்கும் அளவு அறிந்து உண்ண வேண்டும்; அப்படிச் செய்தால் உடம்புடன் நீண்டகாலம் உயிர் வாழலாம். (943)

4.  அற்ற தறிந்து கடைப்பிடித்து மாறல்ல
    துய்க்க துவரப் பசித்து.

(ப -உ) அற்றது அறிந்து -(முன் உண்ணப்பட்டது ) செரித்ததை அறிந்து; துவரப் பசித்து - மிகப் பசித்து - மிகப் பசியோடு (உண்ணும்போது); மாறு அல்ல கடைப்பிடித்து உண்க - மாறுபாடில்லாத உணவைக் கவனித்து உண்ணவேண்டும்.

(க -உ) முன் உண்ட உணவு செரித்ததை அறிந்து பின் மிகப் பசித்து உண்ணும்போது ஏற்கத்தக்க உணவுகளை அறிந்து உண்ணுதல்வேண்டும்.

5.  மாறுபா டில்லாத உண்டி மறுத்துண்ணின்
    ஊறுபா டில்லை உயிர்க்கு .

(ப-உ) மாறுபாடு இல்லாத உண்டி - உடம்புக்கு ஏற்றுக் கொள்ளக்கூடிய உணவை; மறுத்து உண்ணின் - மனம் விரும்பிய அளவுக்கல்லாமல் (நோய்வராத அளவுக்கு) உண்டால்;உயிர்க்கு ஊறுபாடு இல்லை -தனது உயிருக்குத் துன்பம் விளைதல் இல்லையாகும் .

(க-உ) ஏற்கத்தக்க உணவை உடல் கொள்ளும் அளவை அறிந்து உண்ணின் உயிர்க்குத் துன்பம் இல்லை. (945)

6.  இழிவறிந் துண்பான்கண் இன்பம்போ(ல்) நிற்கும் கழிபேர் இரையான்கண் நோய்.

(ப-உ) இழிவு அறிந்து -(உணவு)குறைதலை (நல்லதென்று) அறிந்து;உண்பான் கண் - (அவ்வாறே)உண்டவனிடத்து;இன்பம் போல் - இன்பம் (நீங்காமல் நிலையாக நிற்குமாறு )போல;கழிபேர் இரையான் கண் - மிக அதிக உணவை உண்பானிடத்து;நோய் நிற்கும் - நோய் நீங்காது இருக்கும் .

(க-உ) உணவு குறைதல் நல்ல தென்றறிந்து குறைவாக உண்பவ னிடத்து இன்பம் நிலைத்து நிற்குமாறு போல் மிகுதியாக உணவை உண்பவனிடத்து நோய் நீங்காமல் நிற்கும். ((946)

7.  தீயள வன்றித் தெரியான் பெரிதுண்ணின்
    நோயள வின்றிப் படும்.

(ப-உ) தெரியான் - (தன் உடலின் இயல்பும் அதற்கேற்ற உணவும் காலமும்) ஆராயாதவனாகி ; தீ அளவு அன்றி - (தன்) வயிற்றுச் சூட்டின் அளவுக்கு அல்லாமல்; பெரிது உண்ணின் - அதிகம் உண்டால்; நோய் அளவு இன்றி படும் - நோய் அளவில்லாமல் வளரும்.

(க-உ) தனது உடம்பின் இயல்பும் அதற்கேற்ற உணவும் காலமும் ஆராயாமலும், வயிற்றின் சூட்டு அளவை அறியாமலும் அதிகம் உண்டால் நோய் அளவில்லாமல் வளரும். (947)

8.  நோய்நாடி நோய்முத னாடி யதுதணிக்கும்
    வாய்நாடி வாய்ப்பச் செயல்.

(ப-உ) நோய் நாடி - நோயை (இன்னதென்று) அறிந்து; நோய் முதல் நாடி - நோயின் காரணம் இன்னதென்று ஆராய்ந்து; அது தணிக்கும் வாய் நாடி - அதைத் தீர்க்கும் உபாயத்தை அறிந்து; வாய்ப்ப செயல் - அது பிழைபடாமல் செய்தல் வேண்டும்.

(க-உ) நோயைத் தணிக்கும் மருத்துவன் நோயை இன்னதென்று அறிந்து பின் அதற்குக் காரணத்தை ஆராய்ந்து அதனைத் தீர்க்கும் வழியையும் அறிந்து பிழைபடாமல் செய்தல்வேண்டும். (248)

9.  உற்றான் அளவும் பிணியளவும் காலமும்
    கற்றான் கருதிச் செயல்.

(ப-உ) கற்றான் - (மருத்துவங்) கற்றவன்; உற்றான் அளவும் - நோயாளியின் நிலையையும்; பிணி அளவும் - நோயின் அளவையும்; காலமும் கருதி - (மருந்து கொடுக்கும்) காலத்தையும் அறிந்து; செயல் - செய்தல்வேண்டும்.

(க-உ) நோயாளியின் நிலையையும் நோயின் அளவையும் மருந்து கொடுக்கும் காலத்தையுமறிந்து மருத்துவன் வைத்தியஞ் செய்தல் வேண்டும். (949)

10. உற்றவன் தீர்ப்பான் மருந்துழைச் செல்வானென்(று)
    அப்பால்நாற் கூற்றே மருந்து.

(ப-உ) மருந்து - மருந்தாவது ; உற்றவன் - நோயடைந்தவன்; தீர்ப்பான் - அதனைத் தீர்க்கும் மருத்துவன்; மருந்து - (நோய்க்குக் கொடுக்கும்) மருந்து; உழைச்செல்வான் - (அதனைத் தப்பாமல்) செய்பவன்; என்ற அப்பால் நால்கூற்று - என்று சொல்லப்பட்ட பகுதியுடைய நான்கு கூற்றினது.

(க-உ) பிணிக்கு மருந்தாவது நோயாளி, நோயைத் தீர்க்கும் மருத்துவன், அவனுக்கு உதவியாகிய மருந்து, அம்மருந்தைப் பிழை யில்லாமல் செய்பவன் என்று சொல்லப்பட்ட நான்கு பகுதியையுடையது. (950)


3. ஒழிபியல்

95. குடிமை
(குடிமை - உயர்ந்த குடியிற் பிறந்தாரது தன்மை)

1.  இற்பிறந்தார் கண்ணல்ல தில்லை யியல்பாகச்
    செப்பமும் நாணும் ஒருங்கு.

(ப-உ) இல் பிறந்தார் கண் அல்லது - உயர்ந்த குடியிலே பிறந்தவரிடத்தல்லாமல்; செப்பமும் நாணும் - செம்மையும் நாணமும்; இயல்பு ஆக இல்லை - இயல்பாக அமைவதில்லை.

(க-உ) உயர் குடியிற் பிறவாதவர்களிடத்து செம்மையான குணங்களும் பழிபாவங்களுக்கு அஞ்சுதலும் ஒருங்கே அமைந்திருப் பதில்லை. (951)

2.  ஒழுக்கமும் வாய்மையும் நாணுமிம் மூன்றும்
    இழுக்கார் குடிப்பிறந் தார்.

(ப-உ) குடிப்பிறந்தார் - உயர் குடியிற் பிறந்தார் (தமக்குரிய); ஒழுக்கமும் - நன்னடையும்; வாய்மையும் - மெய்மையும்; நாணும் - (பழிபாவங்களுக்கு) நாணுதலும் ஆகிய; இம்மூன்றும்;- இம் மூன்றிடத்தும்; இழுக்கார் - வழுவார்.

(க-உ) உயர்ந்த குடியிற் பிறந்தவர் நல் ஒழுக்கம், மெய் பேசுதல், பழிபாவங்களுக்கு அஞ்சுதல் முதலிய இம் மூன்றிலிருந்தும் தவறார். (952)

3.  நகையீகை யின்சொல் இகழாமை நான்கும்
    வகையென்ப வாய்மைக் குடிக்கு.

(ப-உ) வாய்மை - (எக்காலத்தும்) வேறுபடாத; குடிக்கு - குடியிற் பிறந்தவர்க்கு; (வறியார் சென்றவிடத்து) நகை - முக மலர்ச்சியும்; ஈகை - (உள்ளவை) கொடுத்தலும்; இன் சொல் - இனிய சொல் (சொல்லுதலும்) ; இகழாமை - இகழாமையும் ; நான்கும் வகை என்ப - (ஆகிய) நான்கும் (உரிய) குணங்களாகும் என்று சொல்வர் (கற்றோர்).

(க-உ) உயர் குடியில் பிறந்தார்க்கு வறியார் செல்லின் முகமலர்ச்சியும், உள்ளன கொடுத்தலும், இன்சொல் சொல்லுதலும், இகழாமையும் ஆகிய இந்நான்கும் உரிய குணங்களாகும். *(953)

4.  அடுக்கிய கோடி பெறினுங் குடிப்பிறந்தார்
    குன்றுவ செய்த லிலர்.

(ப-உ) அடுக்கிய கோடி பெறினும் - (பலவாக) அடுக்கிய கோடி அளவினதாகிய பொருளைப் பெற்றாலும்; குடிப்பிறந்தார் - உயர்ந்த குடியில் பிறந்தவர்; குன்றுவ செய்தலிலர் - (தம்மொழுக்கங்) குன்றும் தொழில்களைச் செய்யமாட்டார்கள்.

(க-உ) பலகோடி பொருளைப் பெறுவதாயினும் உயர் குடிப் பிறந்தார் தம்மொழுக்கம் குறையும் தொழிலைச் செய்யார். (954)

5.  வழங்குவ துள்வீழ்ந்தக் கண்ணும் பழங்குடி
    பண்பின் தலைப்பிரித லின்று.

(ப-உ) பழங்குடி - பழமைதொட்டு வருகின்ற உயர்ந்த குடியிலே பிறந்தவர் ; வழங்குவதுள் வீழ்ந்த கண்ணும் - கொடுக்கும் பொருள் சுருங்கியபோதும்; பண்பின் தலை பிரிதல் இன்று - (தமது) குணமுடைமை யில் நீங்கார்.

(க-உ) உயர்ந்த குடியிற் பிறந்தவர் பொருள் சுருங்கினாலும் தமது குண நலத்தை விடமாட்டார். (955)

6.  சலம்பற்றிச் சால்பில் செய்யார்மா சற்ற
    குலம்பற்றி வாழ்துமென் பார்.

(ப-உ) மாசு அற்ற - வசையற்று வருகின்ற; குலம்பற்றி - (நமது) குடிப்பிறப்பினோடொத்து ; வாழ்தும் என்பார் - வாழக்கடவோ மென்று நினைத்து அப்படியே வாழ்வோர்; (வறுமையடைந்த போதும்); சலம்பற்றி சால்பு இல செய்யார் - வஞ்சனையாகக் குலத்திற்குப் பொருந்தாத தொழில்களைச் செய்யமாட்டார்.

(க-உ) குற்றமில்லாத நமது குடியியல்போது ஒத்து வாழ வேண்டு மென்று கருதி அவ்வாறு வாழ்பவர், வறுமை அடைந்த போதும், வஞ்சனையுடையராய் குலத்திற்குப் பொருந்தாத தொழில்களைச் செய்யார். (956)

7.  குடிப்பிறந்தார் கண்விளங்கும் குற்றம் விசும்பின்
    மதிக்கண் மறுப்போ லுயர்ந்து.

(ப-உ) குடி பிறந்தார் குற்றம் - உயர் குடியிற் பிறந்தவரிடத்தில் உண்டாகும் குற்றம்; விசும்பின் மதிக்கண் மறுப்போல் உயர்ந்து விளங்கும் - சந்திரனிடத்துக் களங்கம்போல் உயர்ந்து தோன்றும்.

(க-உ) குடிப் பிறந்தவரிடத்து உண்டாகிய குற்றம் திங்களில் மறுப்போல வெளிப்பட எல்லாருக்கும் தோன்றும். (957)

8.  நலத்தின்கண் நாரின்மை தோன்றின் அவனைக்
    குலத்தின்கண் ஐயப் படும்.

(ப-உ) நலத்தின்கண் நார் இன்மை தோன்றின் (ஒருவனுக்கு) நன்மையின்கண் விருப்பம் இல்லாமை உண்டானால்; அவனை குலத்தின் கண் ஐயப்படும் - அவனது குலப்பிறப்பிடத்தே (உலகம்) சந்தேகப்படும்.

(க-உ) ஒருவனுக்கு நன்மையில் விருப்பமில்லாமை உண்டானால் அவன் குடியைப் பற்றி உலகத்தவர் சந்தேகப்படுவர். (958)

9.  நிலத்திற் கிடந்தமை கால்காட்டும் காட்டும்
    குலத்திற் பிறந்தார்வாய்ச் சொல்.

(ப-உ) நிலத்தில் கிடந்தமை - நிலத்தின் இயல்பை ; கால் காட்டும் - (அதனிடத்தே முளைத்த) முளையானது காட்டிவிடும்; (அதுபோல) குலத்தில் பிறந்தார் வாய்ச்சொல் - நல்ல குலத்திற் பிறந்தவர்களின் வாயிலுண்டாகும் சொற்கள்; காட்டும் - (அக்குலத்தி னியல்பைக்) காட்டும்.

(க-உ) நிலத்தினியல்பை அதன்கண் முளைத்த முளை காட்டும்; அதுபோலக் குலத்தினியல்பை அதன்கட் பிறந்தார் வாயிற் சொற்
காட்டும். (959)

10. நலம்வேண்டின் நாணுடைமை வேண்டும் குலம்வேண்டின்
    வேண்டுக யார்க்கும் பணிவு.

(ப-உ) நலம் வேண்டின் - (ஒருவன்) தனக்குப் புகழ் புண்ணியங்களை விரும்பினால்; நாண் உடைமை வேண்டும் - (பழிபாவங்களுக்கு) நாணுடையனாதலை விரும்புக ; குலம் வேண்டின் - குலனுடையனாதலை விரும்பினானாயின்; யார்க்கும் பணிவு வேண்டும் - (யாவரிடத்தும்) தாழ்ந்து ஒழுகுதலை விரும்புக.

(க-உ) புகழ் புண்ணியங்கள் வேண்டுமாயின் யாரும் தீமைகளுக்கு அஞ்ச வேண்டும்; குடிப்பிறப்பு வேண்டின் எவர்க்கும் வணக்கம் வேண்டும். (960)

97. மானம்
(மானம் - தன் நிலையில் தாழாமையும் தாழ்வு வந்தால் உயிர் வாழாமையுமாகிய குணம்)

1.  இன்றி யமையாச் சிறப்பின் வாயினுங்
    குன்ற வருப விடல்

(ப-உ) இன்றி அமையா சிறப்பின ஆயினும் - செய்யாத விடத்து அமையாத சிறப்புடையனவானாலும்; குன்ற வருபவிடல் - தாழ வருஞ் செயல்களை விடுதல் வேண்டும்.

(க-உ) செய்யாவிட்டால் சாவு வரக்கூடிய செயலேயாயினும் குடிப்பிறப்புக்கு இழிவு வருமானால் அதனைச் செய்யாது விடுதல்
வேண்டும். (961)

2.  சீரினுஞ் சீரல்ல செய்யாரே சீரொடு
    பேராண்மை வேண்டு பவர்.

(ப-உ) சீரொடு பேராண்மை வேண்டுபவர் - புகழோடு மானத்தையும் விரும்புகின்றவர்; சீரினும் சீர் அல்ல செய்யார் - புகழ் சம்பாதிக்குமிடத்தும் (குடிப்பிறப்புக்குச்) சிறப்பல்லாதவற்றைச் செய்யமாட்டார்.

(க-உ) புகழையும் மானத்தையும் விரும்புகின்றவர் புகழோடு வாழ்கின்றபோதும் இழிவு தரும் செயலைச் செய்யார். (962)

3.  பெருக்கத்து வேண்டும் பணிதல் சிறிய
    சுருக்கத்து வேண்டும் உயர்வு.

(ப-உ) பெருக்கத்து - செல்வம் பெருகிய காலத்து; பணிதல் வேண்டும் - (யாவருக்கும்) வணங்குதல் வேண்டும்; சிறிய சுருக்கத்து - செல்வம் குறைந்து வறுமை உண்டான விடத்து; உயர்வு வேண்டும் - தமது தன்மை குறைவுபடாது ஒழுக்கம் உடையனாதல் வேண்டும்.

(க-உ) செல்வம் வந்தபோது பணிவு வேண்டும்; செல்வங் குறைந்து வறுமை உண்டானபோது தாழ்வுவராதபடி உயர்ந்த ஒழுக்கமுடையனாதல் வேண்டும். (963)

4.  தலையின் இழிந்த மயிரனையர் மாந்தர்
    நிலையின் இழிந்தக் கடை.

(ப-உ) மாந்தர் - (நற்குடிப் பிறந்த) மனிதர்; நிலையின் - (தம்முயர்ந்த) நிலையிலிருந்து; இழிந்தக்கடை - தாழ்ந்தவிடத்து; தலையின் இழிந்த மயிர் அனையர் - தலையிலிருந்து வீழ்ந்த மயிர் போல்வர்.

(க-உ) நற்குடிப்பிறந்தோர் தம்முயர்ந்த நிலையைவிட்டுத் தவறித் தாழ்ந்தவிடத்துத் தலையைவிட்டு வீழ்ந்த மயிரைப்போல் அருவெறுக்கத் தக்கவராவர். (964)

5.  குன்றின் அனையாரும் குன்றுவர் குன்றுவ
    குன்றி யனைய செயின்.

(ப-உ) குன்றின் அனையாரும் - மலைபோலப் பெரிய உயர்வுடை யாரும்; குன்றுவ - தாழ்வு வருவதற்கு ஏதுவாகிய செயல்களை; குன்றி அனைய செயின் - ஓரு குன்றி மணியள வாயினும் செய்வார்களானால்; குன்றுவர் - குறைவு படுவர்.

(க-உ) குடிப்பிறப்பால் மலையை ஒத்த உயர்ந்தவராயினும் தாழ்தற்கு ஏதுவாகிய தீய செயல்களைக் குன்றிமணியளவு செய்தாலும் தாழ்ந்து விடுவர். (965)

6.  புகழின்றால் புத்தேள்நாட்டு உய்யாதால் என்மற்(று)
    இகழ்வார்பின் சென்று நிலை.

(ப-உ) இகழ்வார் பின் - தன்னை நிந்திப்பவர் பின்னே; சென்று நிலை - (ஒருவன்) சென்று நிற்கின்ற நிலை; புகழ் இன்று - புகழைத்தராது; புத்தேள் நாட்டு உய்யாது - தேவர் உலகத்துக்குச் செலுத்தாது; மற்று என் - இனி அவன் அவ்வாறு சென்று மானங்கெடுவது எதற்காக?

(க-உ) தன்னை இகழ்கின்றவரைப் பின்பற்றி நடப்பதால் இவ் வுலகில் புகழ் உண்டாகாது; தேவர் உலகத்துக்குச் செல்லவும் முடியாது. பின்பு ஏன் அதனைச் செய்யவேண்டும்? (966)

7.  ஒட்டார்பின் சென்றொருவன் வாழ்தலின் அந்நிலையே
    கெட்டா னெனப்படுதல் நன்று.

(ப-உ) ஒட்டார் பின் சென்று ஒருவன் வாழ்தலின் - இணக்க மில்லாதவர் பின்னே சென்று ஒருவன் உயிர் வாழ்தலினும்; அந்நிலையே கெட்டான் எனப்படுதல் நன்று - முன்னை நிலையில் நின்று இறந்தா னென்று சொல்லப்படுதல் நன்று.

(க-உ) தனக்கு இணக்கமில்லாதார் பின்சென்று உயிர் வாழ்தலினும் பார்க்க தனது நிலையிலே நின்று இறந்தான் என்று சொல்லப்படுதல் நல்லது. (967)

8.  மருந்தோமற் றூனோம்பும் வாழ்க்கை பெருந்தகைமை
    பீடழிய வந்த விடத்து.

(ப-உ) பெருந்தகைமை - உயர் குடிப் பிறப்பானது; பீடு - (தன்) வலியாகிய மானம்; அழிய வந்தவிடத்து - அழியும்படி நேரிட்டபோது; ஊன் ஓம்பும் - (இறந்து போகாது) உடம்பைக் காப்பாற்றுகின்ற; வாழ்க்கை - வாழ்வானது; மற்று மருந்தோ- (பின்) இறந்து போகாமைக்கு மருந்தோ.

(க-உ) மானங் கெடவந்த பொழுது இறந்து போகாமல் உடம்பைக் காப்பாற்றுதல், பின்பு இறந்து போகாமல் இருப்பதற்கு மருத்தாகுமோ? (968)

9.  மயிர்நீப்பின் வாழாக் கவரிமா அன்னார்
    உயிர்நீப்பர் மானம் வரின்.

(ப-உ) மயிர் நீப்பின் - (தன் மயிர்த்திரளில்) ஒரு மயிர் நீங்கினாலும்; வாழா - இறந்துபோகும்; கவரிமா அன்னார் - கவரிமா என்னும் விலங்கை ஒத்த மக்கள்; மானம் வரின் - மானம் அழியவந்தால்; உயிர் நீப்பர் - இறப்பர்.

(க-உ) தனது மயிரில் ஒரு மயிர் நீங்கினும் இறக்கும் கவரிமாவை ஒத்தவர் மானத்தை இழக்கும் சமயம் வந்தால் உயிரை விடுவர். (969)

10. இளிவரின் வாழாத மான முடையார்
    ஒளிதொழு தேத்து முலகு,

(ப-உ) இளி வரின் வாழாத மானமுடையார் - மானக்கேடு வந்தால் உயிர் வாழமாட்டாத மனமுடையவரது; ஒளி - புகழ் வடிவத்தை; உலகு தொழுது ஏத்தும் - உலகத்தார் வணங்கித் துதிப்பர்.

(க-உ) மானக்கேடு வந்தால் உயிர் வாழமாட்டாதவரது புகழ்வடிவை உலகத்தவர் வணங்கித் துதிப்பர். (970)

98. பெருமை
(பெருமை - நற்குணங்களாற் பெரியாரது தன்மை)

1.  ஒளியொருவற் குள்ள வெறுக்கை இளியொருவற்(கு)
    அஃதிறந்து வாழ்து மெனல்.

(ப-உ) ஒருவற்கு ஒளி - ஒருவனுக்கு மதிப்பாவது; உள்ள வெறுக்கை - (செய்தற் கரியவற்றைச் செய்யக் கருதும்) ஊக்க மிகுதி; ஒருவற்கு இளி - ஒருவனுக்குத் தாழ்வாவது; அஃது இறந்து வாழ்தும் எனல் - அஃது இன்றி வாழ வேண்டுமென்று நினைத்தல்.

(க-உ) ஒருவனுக்கு மதிப்பு மற்றவர் செய்ய முடியாதவற்றைத் தான் செய்யக் கருதும் ஊக்க மிகுதி; ஒருவனுக்குத் தாழ்வு அவ்வாறு செய்ய முயலாது வாழ்வோமென நினைத்தல். (971)

2.  பிறப்பொக்கும் எல்லா வுயிர்க்குஞ் சிறப்பொவ்வா
    செய்தொழில் வேற்றுமை யான்.

(ப-உ) எல்லா உயிர்க்கும் - எல்லா மக்களுயிர்க்கும்; பிறப்பு ஒக்கும் - (பொதுவாகிய) பிறப்பியல்பு ஒத்திருக்கும்; (ஆயினும்) சிறப்பு - (பெருமை சிறுமை எனப்பட்ட) சிறப்பியல்புகள்; செய்தொழில் வேற்றுமையால் ஒவ்வா - செய்யுந் தொழில்களது வேறுபட்டால் ஒத்திரா.

(க-உ) மக்கள் பிறப்பால் ஒத்தவர்களாயினும் பெருமை சிறுமை என்னும் அவர்களது சிறப்பியல்புகள் அவர்கள் செய்யும் தொழில்களின் வேறுபட்டால் உண்டாகும். (972)

3.  மேலிருந்தும் மேலல்லார் மேலல்லர் கீழிருந்தும்
    கீழில்லார் கீழல் லவர்.

(ப-உ) மேல் அல்லார் - மேன்மைக் குணங்கள் இல்லாதவர்; மேல் இருந்தும் - (செல்வத்தினால்) மேலான இடத்தில் இருந்தாலும்; மேல் அல்லர் - மேன்மக்கள் ஆகமாட்டார் ; கீழ் அல்லார் - கீழ்மை இல்லாதார்; கீழ் இருந்தும் - (செல்வத்தினால்) தாழ்ந்த இடத்தில் இருந்தாராயினும்; கீழ் அல்லவர் - கீழ்மக்கள் ஆகமாட்டார்.

(க-உ) சிறியார் உயர்ந்த இடத்தில் இருந்தாலும் மேலானவராக மாட்டார்; பெரியார் கீழ் இடத்தில் இருந்தாலும் சிறியராகமாட்டார்.(973)

4.  ஒருமை மகளிரே போலப் பெருமையுந்
    தன்னைத்தான் கொண்டொழுகி னுண்டு.

(ப-உ) ஒருமை மகளிரேபோல - ஒரு நிலையில் மனமுடைய (கற்புடைய) பெண்களைப்போல; தன்னைத் தான் காத்து ஒழுகின் - தன்னைத் தான் காத்துக் கொண்டு நடக்க வல்லனாயின்; பெருமையும் உண்டு - பெருமைக் குணமும் உண்டாகும்.

(க-உ) ஒரு நிலையில் மனமுடைய கற்புடைய பெண்களைப் போல ஒருவன் தன்னைத்தானே காத்துக்கொண்டு நடந்தால் பெருமையும் உண்டாகும்.
காத்தல் - கெட்ட வழியில் செல்லாது தடுத்தல். (974)

5.  பெருமை யுடையவர் ஆற்றுவர் ஆற்றின்
    அருமை யுடைய செயல்.

(ப-உ) பெருமையுடையவர் - பெருமையுடையவராயினார்; (தாம் வறியராய போதும்), அருமை உடைய - (பிறராலே செய்தற்கு) இயலாத; செயல் - செயல்களை; ஆற்றின் - அவை செய்யும் முறையில்; ஆற்றுவர் - (முடிவுபெறச்) செய்யவல்லராவர்.

(க-உ) பெருமையுடையார் தாம் வறியராயபோதும், பிறராற் செய்தற்கரிய செயல்களை விடாது அவை முடிவடையும்படி செய்வர்.(975)

6.  சிறியா ருணர்ச்சியுள் இல்லை பெரியாரைப்
    பேணிக்கொள் வேமென்னும் நோக்கு.

(ப-உ) பெரியாரை பேணி கொள்வேம் என்னும் நோக்கு - பெரியாரை வழிபட்டு அவரது தன்மையைக் கைக்கொள்வோம் என்னும் எண்ணம் ; சிறியார் உணர்ச்சியுள் இல்லை - சிறியவரது மனத்தில் உண்டாகாது.

(க-உ) பெரியவரை வழிபட்டு அவரது தன்மையைத்தாமும் அடைய வேண்டு மென்னும் விருப்புச் சிறியவரது மனதில் உண்டாகாது. (976)

7.  இறப்பே புரிந்த தொழிற்றாஞ் சிறப்புந்தான்
    சீரல் லவர்கண் படின்.

(ப-உ) சிறப்பும் - (கல்வி செல்வம் முதலிய) சிறப்பு; தான் சீரல்லார் கண்படின் - சிறியவரிடத்து உண்டாகுமாயின்; இறப்பே புரிந்த தொழிற்றாம் - வரம்பு கடந்த செயல்களைச் செய்விக்குந் தன்மையினவாம்.

(க-உ) சிறியவருக்குக் கல்வி செல்வம் முதலிய சிறப்பு உண்டாயின் அவர் வரம்பு கடந்த செயல்களைச் செய்வர். (977)

8.  பணியுமாம் என்றும் பெருமை சிறுமை
    அணியுமாம் தன்னை வியந்து.

(ப-உ) பெருமை - பெருமையுடையார்; என்றும் பணியும் - எக்காலத்தும் பிறரைத் தாழ்ந்தொழுகுவர்; சிறுமை - சிறுமையுடையார்; தன்னை வியந்து அணியும் - தம்மைப் பெருமைப்படுத்திப் புகழ்வர்.

(க-உ) பெருமையுடையவர் எப்பொழுதும் அடங்கி நடப்பர்; சிறிய தன்மை யுடையவர் தம்மைப் பெருமைகூறிப் புகழ்வர். (978)

9.  பெருமை பெருமிதம் இள்மை சிறுமை
    பெருமிதம் ஊர்ந்து விடல்.

(ப-உ) பெருமை பெருமிதம் இன்மை - பெருமையாவது செருக்கு இல்லாமை; சிறுமை - சிறிய குணமாவது; பெருமிதம் ஊர்ந்து விடல் - செருக்கினை மேற்கொண்டு ஒழுகுதலளவில் நின்று விடுதல்;

முடிவு - முடிந்த எல்லை; ஊர்ந்து - மேற்கொண்டு.
(க-உ) பெருமைக் குணமாவது செருக்கில்லாதிருத்தல்; சிறுமைக் குணம் செருக்கு மேற்கொண்டிருத்தல். (979)

10. அற்றம் மறைக்கும் பெருமை சிறுமைதான்
    குற்றமே கூறி விடும்.

(ப-உ) பெருமை - பெருந்தன்மை யுடையவர்; அற்றம் மறைக்கும் - (பிறருடைய) குறையை மறைத்துச் சொல்வர்; சிறுமை - சிறிய குணமுடையவர்; குற்றம் ஏ கூறிவிடும் - (அவர்களுக்குள்ள நன்மையைச் சொல்லாது) குற்றத்தையே சொல்லிவிடும்.
தான் - அசைநிலை. ஏ - பிரிநிலை.

(க-உ) பெருங்குண முடையவர் பிறர் குற்றத்தை மறைப்பர்; சிறிய குணமுடையார் அவர் குற்றத்தையே பிறர்க்குக் கூறிவிடுவார்கள். (980)

99. சான்றாண்மை
(சான்றாண்மை - நற்குணங்களாலும் நற்செயலாலும்
நிறைந்திருக்கும் தன்மை)

1.  கடனென்ப நல்லவை எல்லாம் கடனறிந்து
    சான்றாண்மை மேற்கொள் பவர்க்கு.

(ப-உ) கடன் அறிந்து - (தமது) கடமை இதுவென அறிந்து; சான்றாண்மை மேல் கொள்பவர்க்கு - நற்குணங்களை மேற்கொண் டொழுகுவார்க்கு; நல்லவை எல்லாம் கடன் - நல்ல குணங்களெல்லாம் கடமைகளாகும்.

(க-உ) கடமையை அறிந்து பெருந்தன்மையை மேற்கொள் பவர்களுக்கு நல்லன என்று காணப்படுவன எல்லாம் கடமைகளாகும்.(981)

2.  குணநலஞ் சான்றோர் நலனே பிறநலம்
    எந்நலத் துள்ளதூஉ மன்று.

(ப-உ) சான்றோர் நலன் - சான்றோர்களது சிறப்பு; குணநலன் - குணங்களாலாகிய நலமே; பிற நலம் - அவை அல்லாத (உறுப்புக்களா லாகிய) நலம்; எந்நலத்து உள்ளதும் அன்று - எந்தவகையான அழகினும் சேர்ந்தது ஆகாது.

(க-உ) சான்றோர்க்குச் சிறப்பாவது குணங்களாகிய அழகே; அஃதல் லாத உறுப்புக்களாலாகிய அழகு ஒரு நலத்தினும் சேர்ந்ததன்று. (982)

3.  அன்புநாண் ஒப்புரவு கண்ணோட்டம் வாய்மையோ(டு)
    ஐந்துசால்பு ஊன்றிய தூண்.

(ப-உ) அன்பு - (யாவர் மீதும் உளதாய) அன்புடைமை; நாண் - பழிநாணுதலும்; ஒப்புரவு - உபகாரஞ் செய்தலும்; கண்ணோட்டம் - பழகினவரைக் கண்டால் அவர் முகம் மறுக்க மாட்டாமையும்; வாய்மை ஓடு - உண்மை பேசுதலும் என்று சொல்லப்பட்ட; சால்பு ஊன்றிய தூண் ஐந்து - சால்பு என்னும் பாரத்தைத் தாங்கிய தூண்கள் ஐந்து.

ஓடு எண்ணுப்பொருள் தருவது. இதனை அன்போடு, நாணோடு, ஒப்புரவோடு, கண்ணோட்டத்தோடு எனச் சேர்த்துப் பொருள் கொள்க. சால்பு - நிறைவு.

(க-உ) பிறர்மேல் அன்பு, பழிபாவங்களுக்கு அஞ்சுதல், கடமை செய்தல், தன்னோடு பழகினவரைக் கண்டால் அவர்சொல் மறுக்க மாட்டாமை, உண்மை பேசுதல் என்னும் ஐந்துமே உயர்ந்த ஒழுக்கத்தைத் தாங்கும் குணங்களாகும். (983)

ஓடு எண்ணுப்பொருள் தருவது, இதனை அன்போடு, அஞ்சுதல், கடமை செய்தல், தன்னோடு பழகினவரைக் கண்டால் அவர்சொல் மறுக்கமாட்டாமை, உண்மை பேசுதல் என்னும் ஐந்துமே உயர்ந்த ஒழுக்கத்தைத் தாங்கும் குணங்களாகும். (983)

4.  கொல்லா நலத்தது நோன்மை பிறர்தீமை
    சொல்லா நலத்தது சால்பு.

(ப-உ) நோன்மை - தவம்; கொல்லா நலத்தது - (ஓருயிரையும்) கொல்லாத தருமத்தை யுடையது; (அதுபோல) சால்பு - நிறைகுணம்; பிறர் தீமை சொல்லா நலத்தது - பிறர் குற்றத்தைச் சொல்லாத குணத்தை யுடையது.

(க-உ) கொலை செய்யாதிருத்தலே தவம்; பிறரின் தீமையை எடுத்துச் சொல்லாமையே பெருந்தன்மை. (984)

5.  ஆற்றுவார் ஆற்றல் பணிதல் அதுசான்றோர்
    மாற்றாரை மாற்றும் படை.

(ப-உ) ஆற்றுவார் ஆற்றல் - (ஒரு கருமத்தைச்) செய்து முடிப்பவரது வலிமையாவது; பணிதல் - தாழ்ந்து நடத்தல்; சான்றோர் மாற்றாரை மாற்றும் படை அது - அறிவுடையோர் பகைவரை நண்பராக்கும் கருவியும் அதுவேயாகும்.

(க-உ) கருமத்தைச் செய்து முடிப்பவருக்கு வலிமையாவது தாழ்ந்து நடத்தல்; அறிவுடையோர் பகைவரை நண்பராக்கும் கருவியும் அதுவாகும். (985)

6.  சால்பிற்குக் கட்டளை யாதனிற் தோல்வி
    துலையல்லார் கண்ணுங் கொளல்.

(ப-உ) சால்பிற்கு - நிறைகுணமாகிய (பொன்னின்) அளவறிவதற்கு; கட்டளை - உரைகல்லாகிய (செயல்); யாது எனின் - என்ன வென்றால்; தோல்வி - (தம்மில் உயர்ந்தவரிடத்திற் கொள்ளும்) தோல்வியை; துலை அல்லார் கண்ணும் - தாழ்ந்தவ ரிடத்தும்; கொளல் - (வெல்லும் வலிமை உடையராயிருந்தும்) ஏற்றுக்கொள்ளுதல்.

(க-உ) சால்பாகிய பொன்னின் அளவு அறிவதற்கு உரை கல்லாகிய செயல் யாதெனில், அது தம்மிலும் தாழ்ந்தவரிடத்தும் தமக்குத் தோல்விவரின் அதனை ஒப்புக்கொள்ளுதல். (986)

7.  இன்னாசெய் தார்க்கு மினியவே செய்யாக்கால்
    என்ன பயத்ததோ சால்பு.

(ப-உ) (நிறைந்த குணமுடையவர்) இன்னா - தமக்குத் துன்பந் தருபவைகள்; செய்தார்க்கும் - செய்தவர்களுக்கும்; இனியவே செய்யாக்கால் - இன்பந் தருபவைகளைச் செய்யாவிடின்; சால்பு என்ன பயத்தது - நற்குணமுடைய தன்மையாகிய தகுதி எதற்கு?
சால்பு - பண்பு; ஓ! எதிர்மறை வினா.

(க-உ) நற்குணம் நற்செய்கையாகிய தகுதியுடையவர் தமக்குத் துன்பஞ் செய்தவர்க்கும் இனியவற்றைச் செய்யவில்லையானால் அத்தகுதி உடைமை வேறென்ன பயனை அளிக்கும்? (பயனில்லை என்பதாம்). (987)

8.  இன்மை யொருவற் கிளிவன்று சால்பென்னுந்
    திண்மையுண் டாகப் பெறின்.

(ப-உ) சால்பு என்னும் திண்மை உண்டு ஆகப் பெறின் - சால்பு என்று சொல்லப்படும் வலிமை உண்டாகப் பெற்றால்; ஒருவற்கு இன்மை இளிவு அன்று - ஒருவனுக்கு வறுமையால் வருவது இகழ்வாகாது.

(க-உ) சால்பு என்னும் வலிமை ஒருவனுக்கு உண்டாயிருந்தால் அவனுக்கு வறுமை இழிவாகாது. (988)

9.  ஊழி பெயரினுந் தாம்பெயரார் சான்றாண்மைக்(கு)
    ஆழி எனப்படு வார்.

(ப-உ) சான்றாண்மைக்கு - நிறைவுடைமையாகிய (கடலுக்கு); ஆழி எனப்படுவார் - கரை என்று சொல்லப்படுவார்; ஊழி பெயரினும் (கடலும் கரையுள் நில்லாமல் உலகம் அழிகின்ற காலத்தில்) காலம் வேறுபட்டாலும்; தாம் பெயரார் - தாம் வேறுபடார்.

(க-உ) நற்குணம் என்று சொல்லும் கடலுக்குக் கரை யெனப்படும் பெரியார் கடல் கரையுள் நில்லாது காலம் வேறுபட்டாலும் தாம் அறநெறியிலிருந்து விலகமாட்டார். (989)

10. சான்றவர் சான்றாண்மை குன்றின் இருநிலந்தான்
    தாங்காது மன்னோ பொறை.

(ப-உ) சான்றவர் சான்றாண்மை குன்றின் - குணநிறை வுடையவர் தங்கள் தன்மையிற் குறைவுபடுவாராயின்; இரு நிலந்தான் பொறை தாங்காது - பெரிய பூமிதானும் தன்னுடைய பாரத்தைப் பொறுக்க மாட்டாது.

(க-உ) நிறை குணமுடையவர் தமது குணத்தில் குறைபடுவா ராயின் இவ்வுலகமும் தனது பாரத்தைப் பொறுக்கமாட்டாது.(990)

100. பண்புடைமை
(பண்புடைமை - உலக இயல்புகளை யறிந்து நடத்தல்)

1.  எண்பதத்தால் எய்தல் எளிதென்ப யார்மாட்டும்
    பண்புடைமை யென்னும் வழக்கு.

(ப-உ) யார் மாட்டும் - எல்லாரிடத்தும்; எண்பதத்தால் - எளிதில் கண்டு பேசுதற்குச் சமயமுடையவராயிருத்தலால்; பண்புடைமை என்னும் வழக்கு எய்தல் - நற்குணமுடையவரென்று சொல்லப்படுகின்ற நல்வழியை அடைதல்; எளிது என்ப - இலகு என்று (அறிஞர்) சொல்லுவர்.

(க-உ) எவரும் கண்டு உரையாடுதற்கேற்ற நிலையில் இருத்தலால் நற்குணமுடையவரென்று சொல்லப்படும் தன்மையை அடையலா மென்று அறிவுடையோர் கூறுவர். (991)

2.  அன்புடைமை ஆன்ற குடிப்பிறத்தல் இவ்விரண்டும்
    பண்புடைமை என்னும் வழக்கு.

(ப-உ) அன்புடைமை - அன்புடையனாதலும்; ஆன்ற குடி பிறத்தல் (உயர்ந்த) குடிபிறப்பும்; இவ்விரண்டும் - ஆகிய இவ்விரண்டும்; பண்புடைமை என்னும் வழக்கு - குணமுடையவர் என்று சொல்லப்படு தற்கு வழி.

(க-உ) எவரிடத்தும் அன்புடையவனாயிருத்தலும், உயர் குடியிற் பிறந்தவனா யிருத்தலும் குணமுடையவனென்று சொல்லப்படுதற்கு வழியாகும். (992)

3.  உறுப்பொத்தல் மக்களொப் பன்றால் வெறுத்தக்க
    பண்பொத்த லொப்பதாம் ஒப்பு.

(ப-உ) உறுப்பு ஒத்தல் - உடம்பால் ஒத்தலால்; மக்கள் ஒப்பன்று - மக்கள் ஒத்தவராகார்; ஒப்பது ஆம் ஒப்பு - பொருந்துவதாகிய ஒப்பாவது; வெறுத்தக்க பண்பு ஒத்தல் - நெருங்கத்தக்க குணத்தால் ஒத்தல்; ஆல் - அசை.

(க-உ) உறுப்புக்களால் மக்கள் தோற்றம் பொருந்தி இருப்பது பொருத்தம் ஆகாது; நற்குணத்தால் மக்கள் பொருந்தியிருப்பதே பொருத்தம் ஆகும். (993)

4.  நயனொடு நன்றி புரிந்த பயனுடையார்
    பண்புபா ராட்டு முலகு.

(ப-உ) நயன் - நீதியையும்; நன்றி - அறத்தையும்; புரிந்த பய
னுடையார்; விரும்புதலால் (பிறர்க்குப்) பயன் படுத்தலுடையவரது; பண்பு - குணத்தை; உலகு பாராட்டும் - உலகத்தவர் கொண்டாடுவர்.

(க-உ) நீதியையும் அறத்தையும் விரும்புதலால் பிறர்க்கும் தமக்கும் பயன்படுதலுடையவரது குணத்தை உலகத்தார் கொண்டாடுவர். (994)

5.  நகையுள்ளும் இன்னா நிகழ்ச்சி பகையுள்ளும்
    பண்புள பாடறிவார் மாட்டு.

(ப-உ) நகை உள்ளும் இகழ்ச்சி இன்னாது - விளையாட் டிலும் ஒருவரை இகழ்தல் துன்பந் தருவதாகும், (ஆதலால்) பாடு அறிவார் மாட்டு - உலக இயல் பறிந்து நடப்பவரிடத்து; பகை உள்ளும் பண்பு உள - பகையுள்ள இடத்தும் குணமே விளங்கும்.

(க-உ) விளையாட்டில் தானும் ஒருவரை இகழ்தல் துன்பந்தரும்; உலக இயல்பை அறிந்து நடப்பவரிடத்துப் பகையிருந்தாலும் நல்ல குணங்கள் விளங்கும். (995)

6.  பண்புடையார்ப் பட்டுண்(டு) உலகம் அதுவின்றேல்
    மண்புக்கு மாய்வது மன்.

(ப-உ) பண்பு உடையார் பட்டு - நல்லதன்மை உடையவரிடத்தே சம்பந்தப்படுவதால்; உலகம் - உலக நடை; உண்டு - (எப்பொழுதும்) உண்டாகி வருகின்றது; இன்று ஏல் - அது அவ்வாறு சம்பந்தப் படவில்லை யாயின்; அது மண் புக்கு மாய்வது - அது மண்ணினுள் புகுந்து மறைந்து போகும்.

‘மன்’ ஒழிபிசை. உலகியல் மண்ணினுட் புகுந்து மறைய வேண்டாதாயிற்றென்ற பொருளைத் தந்தது.

(க-உ) நல்லதன்மை யுடையவர்களின் ஒழுக்கத்தால் உலகம் நடைபெறுகின்றது; அவர்கள் இல்லாவிடில் உலக ஒழுக்கம் மண்ணில் புதைந்து மறைந்துவிடும். (996)

7.  மரம்போலும் கூர்மைய ரேனும் மரம்போல்வர்
    மக்கட்பண் (பு) இல்லா தவர்.

(ப-உ) மக்கள் பண்பு இல்லாதவர் - நல்ல மக்களுக்குரிய குணம் இல்லாதவர்; அரம்போலும் கூர்மையர் ஏனும் - அரத்தின் கூர்மைபோல் கூரிய புத்தியுடையராயினும்; மரம்போல்வர் - (ஓரறிவினதாகிய) மரத்தை ஒப்பார்.

(க-உ) மக்களுக்குரிய நல்ல குணங்கள் இல்லாதவர் அரம் போல் அறிவாலும் செயலாலும் கூர்மை உடையராயினும் மரம் போன்றவர்க ளாவர். (997)

8.  நண்பாற்றா ராகி நயமில செய்வார்க்கும்
    பண்பாற்றா ராதல் கடை.

(ப-உ) நண்பு ஆற்றார் ஆகி - நட்புச் செய்யாதவராகி; நயம் இல செய்வார்க்கும் - நல்லதல்லாதவைகளைச் செய்பவர்களுக்கும்; பண்பு ஆற்றார் ஆதல் கடை - குணமுடையவராய் நடவாமை குற்றமாகும்.

(க-உ) தம்மோடு நட்பில்லாது பகை செய்து நடப்பவரிடத்தும் இனியவராய் ஒழுகாமை அறிவுடையார்க்குக் குற்றமாகும்.

9.  நகல்வல்லர் அல்லார்க்கு மாயிரு ஞாலம்
    பகலும்பாற் பட்டன்று இருள்.

(ப-உ) நகல் - (மற்றவரோடு அளவளாவி) மனத்தில் மகிழுகின்ற
குணம்; வல்லர் அல்லார்க்கு - இல்லாதவர்களுக்கு; மா இரு ஞாலம் - மிகப் பெரிய உலகம்; பகலும் - (இருளில்லாத) பகற்காலத்திலும்; இருள்பால் -
இருளில்; பட்டன்று - கிடந்ததாகும்.

பலரோடும் கலந்து பழகாதவர்க்கு உலகநடை தெரியாதென்பது இதன் பொழிப்பு.

(க-உ) மற்றவரொடு கலந்து மகிழாதவர்க்கு மிகப்பெரிய உலகம் பகற்பொழுதிலும் இருளாகத் தோன்றும். (999)

10. பண்பிலான் பெற்ற பெரும்செல்வம் நன்பால்
    கலம்தீமை யால்திரிந் தற்று.

(ப-உ) பண்பு இலான் - குணமில்லாதவன், பெற்ற பெரும் செல்வம் - (முன் நல்வினைப் பயனால்) பெற்ற பெரிய செல்வம்; நல் பால் - நல்ல (பசுவின் பால்); கலம் தீமையால் - (அதனைவிட்ட) பாத்திரத்தின் குற்றத்தால்; திரிந்து அற்று - கெட்டாற் போலாகும்.

(க-உ) நல்ல தன்மையில்லாதவன் பெற்ற பெரிய செல்வம், நல்ல பால் கலத்தின் குற்றத்தால் கெட்டாற் போலாகும். (1000)

101. நன்றியில் செல்வம்
(நன்றியில் செல்வம் - ஈட்டினவர்களுக்கும்
பிறர்க்கும் பயன்படாத செல்வம்).

1.  வைத்தான்வாய் சான்ற பெரும்பொருள் அஃதுண்ணான்
    செத்தான் செயக்கிடந்த தில்.

(ப-உ) வாய் சான்ற பெரும் பொருள் வைத்தான் - வீடு நிறைந்த மிக்க பொருளை (ஈட்டி) வைத்தவனாகி; அஃது உண்ணான் - அதனை அனுபவியாதவன்; செய்யக் கிடந்தது இல் - (அப்பொருளைக் கொண்டு) அவன் செய்தற்குரியது யாதும் இல்லை; (ஆதலால்) செத்தான் - அவன் செத்தவனேயாவன்.

(க-உ) வீடு நிறையும்படி பொருளைச் சேர்த்துவைத்து அதனை உலோபத்தினால் அனுபவியாதவன் செத்தவனேயாவன்; அப்பொருளைக் கொண்டு அவன் செய்யக்கூடிய யாதும் இல்லை. (1001)

2.  பொருளானா மெல்லாமென் றீயா திவறும்
    மருளானாம் மாணாப் பிறப்பு.

(ப-உ) பொருளான் எல்லாம் ஆம் என்று - பொருளினால் எல்லாம் உண்டாகும் என்று (நினைத்து); ஈயாது இவறும் மருளான் - ஈயாது உலோபஞ் செய்யும் மயக்கத்தினாலே; மாணாப் பிறப்பு ஆம் - (ஒருவனுக்கு) சிறப்பில்லாத பிறப்பு உண்டாகும்.

(க-உ) பொருளாலே எல்லாம் ஆகுமென்று அதனைப் பிறர்க்குக் கொடாது மயங்கியிருத்தலினாலே ஒருவனுடைய பிறப்பு பேய்ப் பிறப்பாகும். (1002)

3.  ஈட்டம் இவறி யிசை வேண்டா ஆடவர்
    தோற்றம் நிலக்குப் பொறை.

(ப-உ) ஈட்டம் இவறி - ஈட்டிய பொருளைச் (செலவிடாது) பற்றுவைத்து; இசைவேண்டா ஆடவர்; தோற்றம் - அதனால் புகழை விரும்பாதவரது பிறப்பு; நிலக்குப் பொறை - பூமிக்குப் பாரமாகும்.

(க-உ) ஈட்டிய பொருளைப் பிறர்க்குக் கொடாது இறுகப் பிடித்து, அதனால் புகழை விரும்பாதவரது பிறப்பு பூமிக்குப் பாரமாகும். (1003)

4.  எச்சமென் றென்னெண்ணுங் கொல்லோ ஒருவரால்
    நச்சப் படாஅ தவன்.

(ப-உ) ஒருவரால் நச்சப்படாதவன் - (ஒரு பொருளும் கொடுக்காமை யால்) ஒருவராலும் விரும்பப்படாதவன்; எச்சம் என்று என் எண்ணும் கொல் - (தான் இறந்தபின்) ஒழிந்து நிற்பதாக எதை நினைப்பானோ?

(க-உ) பிறர்க்கு யாதும் கொடாமையால் எவராலும் விரும்பப் படாதவன் தான் இறந்தபின் செல்லும் உலகத்தில் எஞ்சியிருப்பதாக எதை நினைப்பானோ (1004)

5.  கொடுப்பதூஉம் துய்ப்பதூஉம் இல்லார் கடுக்கிய
    கோடியுண் டாயினு மில்.

(ப-உ) கொடுப்பதூஉம் - (பிறர்க்குக்) கொடுப்பதும்; துய்ப்பதூஉம் - (தான்) அனுபவிப்பதுமாகிய; (இரண்டு செய்கையும்) இல்லார்க்கு - இல்லாதவர்க்கு; அடுக்கிய கோடி உண்டாயினும் - பலகோடி பொருள் உண்டாயினும்; இல் - (ஒன்றும்) இல்லை.

(க-உ) பிறர்க்குக் கொடுப்பதும் தான் அனுபவிப்பதும் இல்லாதார்க்குப் பலகோடி பொருளிருப்பினும் இல்லையாகும். (1005)

6.  ஏதம் பெருஞ்செல்வந் தான்துவ்வான் தக்கார்க்கொன்(று)
    ஈத லியல்பிலா தான்.

(ப-உ) தான் துவ்வான் - தான் நுகராதவனாகி; தக்கார்க்கு ஒன்று ஈதல் இயல்பு இலாதான் - தக்கவருக்கு ஒன்றைக் கொடுக்கும் இயல்பு இல்லாதவனது; பெருஞ் செல்வம் ஏதம் - பெரிய செல்வம் ஒரு நோயாகும்.

(க-உ) தானும் அனுபவியாதவனாய் தகுதியுடையவர்க்கும் கொடாதவனாயுள்ளவனது செல்வம் நோய் போன்றதாகும். (1006)

7.  அற்றார்க்கொன் றாற்றாதான் செல்வ மிகநலம்
    பெற்றாள் தமியள்மூத் தற்று.

(ப-உ) அற்றார்க்கு ஒன்று ஆற்றாதான் செல்வம் - வறியவர்க்கு ஒன்றனைக் கொடாதவனது செல்வம்; மிக நலம்பெற்றாள் - மிக அழகைப்பெற்ற ஒருத்தி; தமியள் மூத்தற்று - (கணவனில்லாது) தனியவளாய் முதுமை அடைந்தது போலாகும்.

(க-உ) வறியவர்க்குக் கொடாதவனது செல்வம் அழகிய பெண் மணம் செய்துகொள்ளாது தனியளாயிருந்து முதுமை அடைந்தது போலாகும். (1007)

8.  நச்சப் படாதவன் செல்வம் நடுவூருள்
    நச்சு மரம்பழுத் தற்று.

(ப-உ) நச்சப்படாதவன் - (வறியார்க்கொன்றும் கொடாமையின் பிறரால்) விரும்பப்படாதவனுடைய; செல்வம் - செல்வமானது; ஊர் நடுவுள் - ஊரின் நடுவில் நிற்கின்ற; நச்சுமரம் - நஞ்சுமரம்; பழுத்து அற்று - பழுத்த தன்மை போன்றது.

(க-உ) (பிறருக்கு உதவி செய்யாமல்) அவர்களால் விரும்பப்படாதவ னுடைய செல்வம் ஊர் நடுவே காஞ்சிரை (எட்டி) மரம் பழுத்தாற் போன்றது. (1008)

9.  அன்பொரீஇத் தற்செற் றறநோக்கா தீட்டிய
    ஒண்பொருள் கொள்வார் பிறர்.

(ப-உ) அன்பு ஒரீஇ - (சுற்றத்தாரிடத்து) அன்பு செய்வதை ஒழித்து; தன் செற்று - தன்னை வருத்தி; அறன் நோக்காது ஈட்டிய ஒண்பொருள் - அறத்தை நினைக்காது தேடிய நல்ல பொருளை; பிறர் கொள்வர் - பிறர் (கொண்டுபோய்) அனுபவிப்பர்.

(க -உ) சுற்றத்தாரைப் பகைத்துத் தன்னையும் வருத்தித் தருமத்தைக் கருதாது ஒருவன் தேடிய பொருளைப் பிறர் கொண்டு போய் அனுபவிப்பார். (1009)

10. சீருடைச் செல்வர் சிறுதுளி மாரி
    வறங்கூர்ந் தனைய துடைத்து.

(ப-உ) சீர் உடை செல்வர் சிறு துனி புகழுடைய செல்வத்தை யுடையவரது சிறிது கால வறுமை; மாரி வறம் கூர்ந்து அனையது உடைத்து - மேகம் வறண்டது போலாகும் தன்மையையுடையது.

(க-உ) புகழ்படைத்த செல்வத்தை உடையவரது ! சிறிது கால வறுமை மேகம் காலம் வறண்டதுபோலாகும் தன்மையுடையது. (1010)

102. நாணுடைமை
(நாணுடைமை - உயர்ந்தோர் தமக்கொவ்வாத
கருமங்களைச் செய்ய நாணும் தன்மை)

1.  கருமத்தால் நாணுதல் நாணுத் திருநுதல்
    நல்லவர் நாணுப் பிற.

(ப-உ) நாணு - நாணமாவது; கருமத்தால் நாணுதல் - இழிந்த செயல் காரணமாக நாணமடைதல்; பிற - வேறு வகையில் வரும் நாணங்கள்; திரு நுதல் நல்லவர் நாணு - அழகிய நெற்றியுடைய குலமகளிரது நாணங்கள் போன்றவை.

(க-உ) நாணம் என்பது ஒவ்வாத செயல்களைச் செய்ய நாணுதல்; மற்றைய நாணுதல்கள் பெண்களின் அடக்கம் காரணமாக வரும் நாணுதல் போன்றனவாம். (1011)

2.  ஊணுடை யெச்சம் உயிர்க்கெல்லாம் வேறல்ல
    நாணுடைமை மாந்தர் சிறப்பு.

(ப-உ) ஊண் - உணவும்; உடை - ஆடையும்; எச்சம் - (இவை) ஒழிந்தவைகளும்; உயிர்க்கு எல்லாம் வேறு அல்ல - (மக்கள்) உயிர்க்கு எல்லாம் பொதுவாம்; மாந்தர் சிறப்பு - மக்களுக்குச் சிறப்பாவது; நாண் உடைமை - நாணமுடைமையாம்.

(க-உ) ஊணும் உடையும் அவை தவிர மற்றவைகளும் மக்கள் உயிர்க்கெல்லாம் பொது; நன் மக்களுக்குச் சிறப்பாவது நாண
முடைமையே. (1012)

3.  ஊனைக் குறித்த உயிரெல்லாம் நாணென்னும்
    நன்மை குறித்தது சால்பு.

(ப-உ) உயிர் எல்லாம் - எல்லா உயிர்களும்; ஊனை குறித்த - உடம்பை இருப்பிடமாகக் கொண்டு அதனை விடாவாம்; (அதுபோல) சால்பு - நிறைந்த குணமென்பது; நாண் என்னும் நன்மை குறித்தது - நாண் என்னும் நற்குணத்தை இருப்பிடமாகவுடையது. (1013)

(க-உ) உயிர்கள் எல்லாம் உடம்பை இருப்பிடமாக உடையன; நிறைவு என்பது நாண் என்னும் நற்குணத்தை இருப்பிடமாகவுடையது. (1013)

4.  அணியன்றோ நாணுடைமை சான்றோர்க்கு அஃதின்றேல்
    பிணியன்றோ பீடு நடை.

(ப-உ) சான்றோர்க்கு - நற்குணமுடையவர்களுக்கு; நாணுடைமை - செய்யத்தகாதவற்றைச் செய்ய நாணுதல்; அணியன்றோ - அழகல்லவோ; அஃது இன்றேல் - அவ்வழகு இல்லையாயின்; பீடுநடை - அவர்களின் கம்பீரமான நடை; பிணி அன்றோ - (கண்டார்க்கு) நோய் போல் பொறுத்தற்கரிதாம். ஓ - தேற்றம்.

(க-உ) செய்யத்தகாத கருமத்தைச் செய்ய நாணுவது நிறைந்த குணமுடையவர்க்கு ஆபரணம் போன்றதாகும். தீமைக்கு அஞ்சாதவனின் கம்பீரமான நடை கண்டவருக்குத் துன்பந் தருவதாகும். (1014)

5.  பிறர்பழியுந் தம்பழியும் நாணுவார் நாணுக்(கு)
    உறைபதி யென்னும் உலகு.

(ப-உ) பிறர் பழியும் தம்பழியும் நாணுவார் - பிறர்க்கு வரும் பழியையும் தமக்கு வரும் பழியையும் அஞ்சுகின்றவர்; உலகு நாணுக்கு உறைபதி என்னும் - உலகத்தவர் நாண் என்பதற்கு இருப்பிடம் என்று சொல்லுவர்.

(க-உ) பிறர் பழியையும் தமது பழியையும் ஒப்ப அஞ்சுகின்ற வர்களை நாணத்துக்கு உறைவிடமென்று உலகத்தவர் சொல்லுவர். (1015)

6.  நாண்வேலி கொள்ளாது மன்னோ வியன்ஞாலம்
    பேணலர் மேலா யவர்.

(ப-உ) மேலாயவர் - உயர்ந்தவர்; நாண் வேலி கொள்ளாது - நாணத்தைத் (தமக்குக்) காவலாகக் கொள்ளாது; வியன் ஞாலம் பேணலர் - அகன்ற உலகத்தில் வாழ்தலைப் பாராட்டமாட்டார்.

(க-உ) உயர்ந்தவர் நாணைத் தமக்குப் பாதுகாப்பாகக் கொள்ளாது உலகில் வாழ்தலைப் போற்றமாட்டார். (1016)

7.  நாணா லுயிரைத் துறப்பர் உயிர்ப்பொருட்டால்
    நாண்துறவார் நாணாள் பவர்.
    (ப-உ) நாண் ஆள்பவர் - நாணத்தை (அதனது சிறப்பறிந்து) விடாது நடப்பவர்; (அந்நாணும் உயிரும் கூடி நிற்கமாட்டாத விடத்து), நாணால் - நாண் சிதையாமற் பொருட்டு; உயிர் துறப்பர் - உயிரை நீக்குவர்; உயிர் பொருட்டான் - உயிர் சிதை இருக்கும் பொருட்டு; நாண் துறவார் - நாணினை நீக்கார்.

(க-உ) நாணினது சிறப்பறிந்து அதனை விடாது ஒழுகுவார் நாண் சிதையாமற் பொருட்டு உயிரை விடுவர்; உயிர் சிதையாமற் பொருட்டு நாணினை நீக்கார். (1017)

8.  பிறர்நாணத் தக்கது தான்நாணா னாயின்
    அறம்நாணத் தக்க துடைத்து.

(ப-உ) பிறர் நாணத் தக்கது - கேட்டவரும் கண்டவருமாகிய பிறர் நாணத்தக்க பழியை; தான் நாணான் ஆயின் - ஒருவன் தான் நாணாது செய்வானாயின்; அறம் நாணத் தக்கது - அறம் அவனிடம் இருக்க நாணும் இயல்புடையதாகும்.

(க-உ) பிறர் காணவும் கேட்கவும் அஞ்சும் பழிக்கு ஒருவன் அஞ்சானாயின் அவனிடத்தில் அறம் இருக்க அஞ்சும். (1018)

9.  குலஞ்சுடுங் கொள்கை பிழைப்பின் நலஞ்சுடும்
    நாணின்மை நின்றக் கடை.

(ப-உ) கொள்கை பிழைப்பின் - ஒழுக்கம் தப்பினால்; குலம் சுடும் - (அது) குடிப்பிறப்பைக் கெடுக்கும்; நாண் இன்மை நின்றவிடத்து - நாணமில்லாமை நின்று போனவிடத்து; நலம் சுடும் - அது எல்லா நன்மைகளையும் கெடுக்கும்.

(க-உ) ஒழுக்கந் தப்பினால் குடிபிறப்புக் கெடும்; நாணம் இன்றாயின் எல்லா நன்மைகளும் கெடும். (1019)

10. நாண்அகத் தில்லார் இயக்கம் மரப்பாவை
    நாணால் உயிர்மருட்டி யற்று.

(ப-உ) அகத்து - மனதில் ; நாண் இல்லார் - நாணமில்லாதவரின்; இயக்கம் - நடமாட்டம்; மரப்பாவை - மரத்தாற் செய்த பாவை; நாணால் - (இயந்திரக்) கயிற்றால் உண்டாகிய (தனது) அசைவினால்; உயிர் மருட்டி அற்று- உயிருடையதுபோல மயக்குதலை ஒக்கும்.

(க-உ) (தம்) மனத்தின்கண் நாணம் இல்லாதாரின் நடமாட்டம் மரப்பாவையைக் கயிற்றினால் ஆட்டி உயிருடையதாகச் செய்வதை ஒத்ததாகும்; உயிராட்டமன்று. (1020)

103. குடி செயல்வகை
(குடிசெயல்வகை - ஒருவன் தான் பிறந்த
குடியை உயரச் செய்யும் வகை)

1.  கருமஞ் செயவொருவன் கைதூவே னென்னும்
    பெருமையிற் பீடுடைய தில்.

(ப-உ) ஒருவன் - (தன் குடியை உயரச் செய்வதற்குத் தொடங்கிய கருமம் முடியாமையால்) ஒருவன்; கருமம் செய - அக்கருமஞ் செய்தற்கு; கை தூவேன் என்னும் - கை ஒழியேன் என்னும்; பெருமையின் - முயற்சிப் பெருமைபோல; பீடு உடையது - மேம்பா டுடைய பெருமை; இல் - (அவனுக்கு) இல்லை.

(க-உ) தனது குடியை உயரச் செய்வதற்குத் தொடங்கிய தொழில் முடிவு பெறாமையால் யான் தொழில் செய்வதைத் தவிர்க்க மாட்டேன் என்று ஒருவன் சொல்வதிலும் மேலான பெருமை இல்லை. (1021)

2.  ஆள்வினையும் ஆன்ற அறிவுமென இரண்டின்
    நீள்வினையால் நீளும் குடி.

(ப-உ) ஆள்வினையும் - முயற்சியும்; ஆன்ற அறிவும்; நிறைந்த அறிவும்; என - என்று சொல்லப்பட்ட; இரண்டின்- இரண்டினையு முடைய; நீள் வினையால் - இடையறாத செயலினால்; குடி நீளும் - (ஒருவனது) குடி உயரும்.

(க-உ) முயற்சி நிறைந்த அறிவு என்னும் இவ்விரண்டின் இடையறாத உழைப்பினால் குடும்பம் உயரும். (1022)

3.  குடிசெய்வல் என்னு மொருவதற்குத் தெய்வம்
    மடிதற்றுத் தான்முந் துறும்.

(ப-உ) குடி செய்வல் என்னும் ஒருவனுக்கு - (எனது) குடும்பத்தை உயரச் செய்வேன் என்று கருதி முயலுகின்றவனுக்கு; தெய்வம் - ஊழ்; மடி தற்றுக் கொண்டு - ஆடையை இறுக உடுத்துக்கொண்டு; தான் முந்துறும் - தான் முற்பட்டு நிற்கும்.

(க-உ) ‘என் குடியை உயரச்செய்வேன்’ என்று சொல்லிக் கொண்டு முயலும் ஒருவனுக்குத் தெய்வம் வழிகாட்டி முன் செல்லும். (1023)

4.  சூழாமல் தானே முடிவெய்துந் தங்குடியைத்
    தாழா துஞற்று பவர்க்கு.

(ப-உ) தம் குடியை - தமது குடியை (உயரச் செய்வதற்கு உள்ள முயற்சியை); தாழாது உஞற்று பவர்க்கு - விரைந்து செய்பவர் களுக்கு; சூழாமல் தானே முடிவு எய்தும் - (அது) ஆலோசிக்க வேண்டாமலே தானே முடிவு பெறும்.

(க-உ) தம் குடியை உயரவைக்கவேண்டுமென்று முயல்பவர் களுக்கு அது எதிர் பாராதபடி கைகூடும். (1024)

5.  குற்றம் இலனாய்க் குடிசெய்து வாழ்வானைச்
    சுற்றமாச் சுற்றும் உலகு.

(ப-உ) குற்றம் இலன் ஆய் - குற்றப்பட ஒழுகுதல் இலனாய்; குடி செய்து - (தன்) குடியை உயரச்செய்து; வாழ்வானை - ஒழுகுவோனை; உலகு சுற்றம் ஆசுற்றும் - உலகத்தவரெல்லாம் தமக்குற்ற சுற்றமாக நினைத்து (தாமே சென்று) சூழ்வர்.

(க-உ) தனது குடும்பத்தை நல்வழியில் உயரச்செய்து வாழ்கின்ற வனை சுற்றத்தார் போலச் சூழ்வர்.

6.  நல்லாண்மை என்ப(து) ஒருவற்குத் தான்பிறந்த
    இல்லாண்மை ஆக்கிக் கொளல்.

(ப-உ) ஒருவற்கு - ஒருவனுக்கு; நல் ஆண்மை என்பது - நல்ல ஆளுந்தன்மை என்று சொல்லப்படுவது; தான் பிறந்த இல் - தான் பிறந்த குடியை; ஆண்மை ஆக்கிக் கொளல் - ஆளுந்தன்மையை (தனக்கு) உள்ளதாய் ஆக்கிக்கொள்ளுதல் (குடியோம்புதலை எப்பொழுதும் நினைத்தல்).

(க-உ) ஒருவனுக்குச் சிறந்த வீரம் என்று சொல்வது தான் பிறந்த குடும்பத்தை உயரச் செய்தல். (1026)

7.  அமரகத்து வன்கண்ணர் போலத் தமரகத்தும்
    ஆற்றுவார் மேற்றே பொறை.

(ப-உ) அமர் அகத்து வன் கண்ணர் போல - போரில் வீரரைப்போல; தமர் அகத்தும் - குடும்பத்தினும்; பொறை ஆற்றுவார் மேற்றே - (அகத்தும் - குடும்பத்தினும்; பொறை ஆற்றுவார் மேற்றே - (அதனைத் தாங்குவது அதனைத்) தாங்குதல் வல்லார் மேலதாகும்.

(க-உ) போருக்குச் சென்றார் பலரானாலும் போரில் அவரை நடத்திப் போரை வெல்லுங்கடமை வீரரைப் பொறுத்ததுபோலக் குடும்ப சுமையைத் தாங்குவதும் அதனைத் தாங்கவல்லார் மேலதாகும். (1027)

8.  குடிசெய்வார்க் கில்லை பருவ மடிசெய்து
    மானங் கருதக் கெடும்.

(ப-உ) மடிசெய்து - சோம்பியிருந்துகொண்டு; மானம் கருத - மானத்தையும் நினைப்பாராகில்; கெடும் - (குடி) கெடும்; (ஆதலால்) குடி செய்வார்க்கு - குடியை உயரச் செய்பவர்களுக்கு; பருவம் இல்லை - காலவரையறை இல்லையாகும்.

(க-உ) தமது குடியை உயரச் செய்பவர் சோம்பியிருந்து அச்செயலை நோக்காது காலத்தை மட்டுங் கருதுவராயின் குடிகெடும்; ஆதலால் அவர்க்குக் கால அளவு இல்லை. (1028)

9.  இடும்பைக்கே கொள்கலங் கொல்லோ குடும்பத்தைக்
    குற்றம் மறைப்பான் உடம்பு.

(ப-உ) குடும்பத்தை குற்றம் மறைப்பான் உடம்பு - குடும்பத்துக்குக் குற்றம் வராதபடி காக்கின்றவனது உடம்பு; இடும்பைக்கே கொள்கலம் கொல் - (முயற்சித்) துன்பத்துக்கே இடுகலம் ஆகும் போலும் !

(க-உ) குடும்பத்துக்குக் குற்றம் வராதபடி காக்க முயல்கின்ற வன் எப்பொழுதும் அதற்காக உடல் வருந்தி உழைப்பான். (1029)

10. இடுக்கண்கால் கொன்றிட வீழும் அடுத்தூன்றும்
    நல்லாள் இலாத குடி.

(ப-உ) அடுத்து ஊன்றும் நல் ஆள் இலாத குடி - நெருங்கித் தாங்கவல்ல நல்ல ஆண்மகன் இல்லாத குடும்பம்; இடுக்கண் கால் கொன்றிட வீழும் - துன்பமாகிய (கோடரி) தனது காலை வெட்டிச் சாய்க்க விழுந்துவிடும்.

(க-உ) குடும்பத்தைத் தாங்கும் ஆண்மை உள்ளவன் பிறவாத குடி துன்பம் வரின் அழிந்து விடும். (1030)

104. உழவு
(உழவு - தொழில்கள் எல்லாவற்றிலும் சிறந்த உழவின் சிறப்பு)
1. சுழன்றுமேர்ப் பின்ன துலகம் அதனால்
உழந்தும் உழவே தலை.

(ப-உ) உலகம் - உலகத்தார்; சுழன்றும் - (உழுதலால் வரும் உடல் வருத்தம் நோக்கிப் பிற தொழில்களைச் செய்து) திரிந்தும்; ஏர் பின்னது - (முடிவிலே) ஏருடையார் வழியதாயிற்று; அதனால் - ஆதலால்; உழந்தும் - எல்லா வருத்தமுற்றும்; தலை உழவே - தலைமையாகிய (தொழில்) உழுதலேயாகும்.

(க-உ) உலகத்தவர் உழுதலால் வரும் வருத்தத்தை நோக்கிப் பிற தொழில்களைச் செய்து திரிந்தும் முடிவில் உழவரை உணவின் பொருட்டே எதிர்பார்ப்பர்; ஆகவே, வருத்தம் அடைந்தாலும் உழவே தலையான தொழில். (1031)

2.  உழுவார் உலகத்தார்க்(கு) ஆணியஃ தாற்றா(து)
    எழுவாரை யெல்லாம் பொறுத்து .

(ப-உ) அஃது -அவ்வுழுதலை;ஆற்றாது - செய்யமாட்டாது; எழுவாரை எல்லாம் - (பிறதொழில்மேல்) செல்வார் எல்லாரையும்; பொறுத்து - தாங்குதலால்; உழுவார் - உழுகின்றவர்; உலகத்தார்க்கு ஆணி - உலகத்தாராகிய தேருக்கு அச்சாணி போல்வார் .

(க-உ) உழமாட்டாது செல்கின்றவர்களை எல்லாம் தாங்குதலால் உழுவார் உலகத்தார்க்கு அச்சாணியாவர் . (1032)

3.  உழுதுண்டு வாழ்வாரே வாழ்வார் மற்றெல்லாம்
    தொழுதுண்டு பின்செல் பவர் .

(ப-உ) உழுதுண்டு வாழ்வாரே வாழ்வார் - உழவினால் உணவைப் பெற்று உண்டு வாழ்கிறவரே உயிர் வாழ்கின்றவராவர்; மற்று எல்லாம் - அவர் அல்லாத பிறர் எல்லாரும்;தொழுது உண்டு பின்செல்பவர்- பிறரை வணங்கி உணவுபெற்று அவர் பின்னே செல்கின்றவராவர் .

(க-உ) உழுது (தானியம் விளைவித்து) வாழ்பவரே சிறந்த வாழ்க்கை நடத்துபவராவர்;மற்றவர்களெல்லாம் பிறரைச் சேவித்து உண்டு அவர் பின்னால் செல்பவராவர் . (1033)

4.  பலகுடை நீழலுந் தங்குடைக்கீழ்க் காண்பர்
    அலகுடை நீழ லவர் .

(ப-உ)அலகு உடை நீழலவர் - நெல்லை உடைய தண்ணளியை உடையவர் ; பல குடை நீழலும் தம் குடைகீழ் காண்பர் -பல வேந்தர் குடை நிழலாகிய (பூமி முழுவதையும்) தமது (அரசர்) குடைக்கீழே காண்பர்.

(க-உ) உழுதலால் நெல்லையுடைய உழவர் உலகமுழுவதிலு முள்ள அரசர் நாட்டையும் தமது அரசருக்குக் கீழாகச் செய்வர். (1034)

5.  இரவா ரிரப்பார்க்கொன் றீவர் கரவாது
    கைசெய்தூண் மாலை யவர் .

(ப-உ) கை -(தன்) கையால்; செய்து - (உழுதல்) செய்து - (உழுதல்) செய்து; ஊண் மாலையவர் - உண்ணுதலை இயல்பாக உடையவர்; இரவார் - (பிறரைத்தாம்) பிச்சை கேட்கார் ; இரப்பார்க்கு - (தம்மை) இரப்பவர்க்கு; ஒன்று கரவாது ஈவர் - அவர் (வேண்டியது) ஒன்றை ஒளிக்காமல் கொடுப்பார்.

(க-உ) தமது கையால் உழுகின்றவர், பிறரைக் கேட்க மாட்டார் ; தம்மைப் பிச்சைகேட்பவர்க்கு அவர் வேண்டியவற்றை இல்லை என்னாமற் கொடுப்பர். (1035)

6.  உழவினார் கைம்மடங்கின் இல்லை விழைவதூஉம்
    விட்டேம்என் பார்க்கு நிலை.

(ப-உ) உழவினார் கை மடங்கின் - உழவு செய்வார் அத் தொழிலைச் செய்யாது கை மடங்குவராயின் ; விழைவதூஉம் - (யாவரும்) விரும்பும் உணவும் ; விட்டேம் என்பார்க்கு - (யாம்) துறந்தேம் என்பார்க்கு ; நிலை இல்லை - அத்துறவறத்தில் நிற்குமாறும் இல்லை.

(க-உ) உழவர் உழாது கையை மடக்கி இருப்பார்களானால் விரும்பப்படும் உணவும், துறந்தேம் என்பார்க்குத் துறவுநிலையும் இல்லையாகும். (1036)

7.  தொடிப்புழுதி கஃசா உணக்கின் பீடித்தெருவும்
    வேண்டாது சாலப் படும்.

(ப-உ) தொடி புழுதி - ஒரு பலம் புழுதி ; கஃசு ஆ உணக்கின் - காற் பலமாகும்படி (உழவன்) காய விடுவானாயின் ; பிடித்து எருவும் வேண்டாது சாலப்படும் - ஒரு பிடியிலடங்கிய எருவும் வேண்டாமல் மிக விளையும்.

(க-உ) உழவன் ஒரு பலம் புழுதி காற் பலமாகும்படி நிலத்தைக் காயவிட்டால் ஒருபிடி எருவும் இடாமல் நிலம் அதிகம் விளையும். (1037)

8.  ஏரினும் நன்றால் எருவிடுதல் கட்டபின்
    நீரினும் நன்றதன் காப்பு.

(ப-உ) ஏரிலும் - (அப் பயிர்க்கு) அவ் வுழுதலினும், எரு இடுதல் - எருவைத் தெளித்தல் ; நன்று - நல்லதாம் ; கட்ட பின் - (இவ் விரண்டுஞ் செய்து) களைபிடுங்கலின் ; அதன் காப்பு - அதனைக் காத்தல்; நீரினும் நன்று - நீர்ப் பாய்ச்சலினும் நலந்தருவது. ஆல், அசை நிலை.

(க-உ) பயிருக்கு உழுதலினும் எரு இடுதல் நன்று ; இவ்விரண்டுஞ் செய்து களை பிடுங்கல், அதனைக் காத்தல் நீர் பாய்ச்சல் இவ் விரண்டினும் நல்லது. (1038)

9.  செல்லான் கிழவன் இருப்பின் நிலம்புலந்
    தில்லாளின் ஊடி விடும்.

(ப-உ) கிழவன் - (நிலத்துக்கு) உரியவன் ; செல்லான் இருப்பின் - சென்று பாராதிருந்தால் ; நிலம் இல்லாளின் புலந்து ஊடிவிடும் - நிலம் மனைவியைப் போல வெறுத்துப் பிணங்கிவிடும்.

(க-உ) நிலத்துக்குரியவன் அதனைச் சென்று பாராதிருந்தால் அது பயன்தராது. (1039)

10. இலமென் றசைஇ யிருப்பாரைக் காணின்
    நிலமென்னு நல்லா ணகும்.

(ப -உ) இலம் என்று - (தம்மிடம்) பொருளில்லை என்று சொல்லி ; அசைஇ இருபபாரை - சோம்பியிருப்பவரை ; காணில் - கண்டால்; நிலம் என்னும் நல்லாள் நகும் - நிலமகள் என்றுயர்த்திச் சொல்லப்படும் நல்லவள் (தன்னுள்ளே) சிரிப்பாள்.

(க-உ) தம்மிடம் பொருளில்லை என்று சொல்லிச் சோம்பி யிருப்பாரைக் கண்டால் நிலமகள் தன்னுள்ளே சிரிப்பாள். (1040)

105. நல்குரவு
(நல்குரவு - நுகரத்தக்கன எவையும் இல்லாமை)

1.  இன்மையி னின்னாத தியாதெனின் இன்மையின்
    இன்மையே இன்னா தது.

(ப-உ) இன்மையின் இன்னாதது யாது எனின் - வறுமை போலத் துன்பமுடையது எது என்று கேட்கின் ; இன்மையின் - வறுமைபோல ; இன்னாதது - துன்பந் தருவது ; இன்மையே - வறுமையே (வேறு யாதும் இல்லை.)

(க-உ) வறுமையிலும் பார்க்கத் துன்பம் தருவது யாது என ஆராயின், வறுமையைப்போல் துன்பந்தருவது வேறு ஒன்றும் இல்லை ; வறுமையே கொடிய துன்பம். (1041)

2.  இன்மை எனவொரு பாவி மறுமையும்
    இன்மையு மின்றி வரும்.

(ப-உ) இன்மை என ஒரு பாவி - வறுமை என்கின்ற ஒரு பாவி; மறுமையும் இம்மையும் இன்றிவரும் - மறுமை இன்பமும் இம்மை இன்பமும் இல்லாததாகும்படி வரும்.

(க-உ) வறுமை இம்மை மறுமை இன்பங்களை இல்லை யாகச் செய்யும். (1042)

3.  தொல்வரவுந் தோலுங் கெடுக்கும் தொகையாக
    நல்குர வென்னும் நசை.

(ப-உ) நல்குரவு என்னும் நசை - வறுமை என்று சொல்லப்படு கின்ற ஆசை; தொல்வரவும் தோலும் கெடுக்கும் - குடிப்பிறப்பின் வரவினையும் அதனால் வருகின்ற நற்சொல்லையும் கெடுக்கும்.

(க-உ) வறுமை என்னும் பற்றுக் குடிப்பிறப்பையும் அதனால் வருகின்ற புகழையும் கெடுக்கும். (1043)

4.  இற்பிறந்தார் கண்ணேயும் இன்மை இனிவந்த
    சொற்பிறக்குஞ் சோர்வு தரும்.

(ப-உ) இன்மை - வறுமை ; இல் பிறந்தார் கண்ணேயும் - உயர் குடியிற் பிறந்தவர் இடத்தும்; இளிவந்த சொல் பிறக்கும் சோர்வு தரும். அவமானத்தைத் தரும்-சொல் பிறத்தற்கு ஏதுவாகிய தளர்ச்சியை உண்டாகும்.

(க-உ) உயர்ந்த குடியிற் பிறந்தவர் வறுமையினால் தமது பிறப்புக் கொவ்வாத இழிவான சொற்களையும் சொல்லுவர். (1044)

5.  நல்குர வென்னும் இடும்பையுட் பல்குரைத்
    துன்பங்கள் சென்று படும்.

(ப-உ) நல்குரவு என்னும் இடும்பையுள் - வறுமை என்று சொல்லப் படும் துன்பத்துள் ; பல்கு உரை துன்பங்கள் சென்றுபடும் - பல வகைப்பட்ட துன்பங்களும் வந்து விளையும்.

(க-உ) வறுமை என்னும் துன்பம் ஒன்றுள் பல துன்பங்கள்
விளையும். (1045)

6.  நற்பொருள் நன்குணர்ந்து சொல்லினும் நல்கூர்ந்தார்
    சொற்பொருள் சோர்வு படும்.

(ப-உ) நல்பொருள் - (நூல்களின்) நல்ல பொருளை; நன்கு உணர்ந்து சொல்லினும் - தெளிய அறிந்து சொன்னாராயினும்; நல்கூர்ந்தார் சொல் - வறியவர் (சொல்லிய) சொல் ; பொருள் சோர்வுபடும் - பயனற்ற சொல்லாய் முடியும்.

(க-உ) நல்ல நூல்களின் பொருளை வறியவர் தெளிவாக அறிந்து சொன்னாலும் அவர் சொல் மதிப்பற்றதாகும். (1046)

7.  அறஞ்சாரா நல்குர வீன்றதா யானும்
    பிறன்போல நோக்கப் படும்.

(ப-உ) அறஞ்சாரா நல்குரவு - அறத்தோடு இயைபில்லாத வறியவன்; ஈன்றதாயானும் பிறன் போல நோக்கப்படும் - பெற்ற தாயாலும் அயலான் போலக் கருதப்படுவன்.

(க-உ) கொடுக்க மாட்டாத வறியனைப் பெற்றதாயும் அயலவன் போலக் கருதுவாள். (1047)

8.  இன்றும் வருவது கொல்லோ நெருநலும்
    கொன்றது போலு நிரப்பு.

(ப-உ) நெருநலும் - நேற்றும்; கொன்றது போலும் - கொன்றது போன்று (எனக்குத்) துன்பங்களைச் செய்த ; நிரப்பு - வறுமை; இன்றும் வருவது கொல் ஓ - இன்றும் என்னிடத்து வரக்கடவதோ; (வந்தால் யாது செய்வேன்)

(க-உ) நேற்று எனக்கு மரணத்தைப் போலத் துன்பஞ் செய்த வறுமை இன்றும் என்பால் வருமோ? வந்தால் யாது செய்வேன்? (1048)

9.  நெருப்பினுள் துஞ்சலும் ஆகும் நிரப்பினுள்
    யாதொன்றுங் கண்பா டரிது.

(ப-உ) நெருப்பினுள் - நெருப்பிலே; துஞ்சலும் - (கிடத்து) உறங்குதலும்; ஆகும் - (மந்திரதந்திரங்களால் ஒருவனுக்கு) கூடும் ; நிரப்பினுள் - வறுமை வந்தவிடத்து; யாது ஒன்றும் - யாதொன்றாலும்; கண்பாடு அரிது - தூங்குதல் அரிது.

(க-உ) மந்திரம் மருந்துகளால் ஒருவன் நெருப்பினுள் கிடந்து உறங்குதலும் கூடும்; வறுமை வந்தவிடத்து யாதொன்றாலும் தூக்கம் வருவது இல்லை. (1049)

10. துப்புரவு இல்லார் துவரத் துறவாமை
    உப்பிற்குங் காடிக்குங் கூற்று.

(ப-உ) துப்புரவு இல்லார் அனுபவிக்கப்படும் பொருளில்லாதவர்; துவரத் துறவாமை - முற்றும் துறவாது இருத்தல்; உப்பிற்கும் காடிக்கும் கூற்று - (பிறர் வீட்டிலுள்ள) உப்பிற்கும் கஞ்சிக்கும் எமனாகும்.

(க -உ) அனுபவிக்கப்பொருளில்லாதவர் முற்றும் துறவாதிருத்தல், அயல்வீட்டார் உப்பையும் கஞ்சியையும் உண்பவராவர். (1050)

106. இரவு
(இரவு - பொருளில்லாதார் பிறரிடத்துச் சென்று பொருள் கேட்டல்)

1.  இரக்க இரத்தக்கார்க் காணின் கரப்பின்
    அவர்பழி தம்பழி யன்று.

(ப-உ) இரத்தக்கார் காணின் - (வறியவர் தாம்) இரந்து பொருள் கேட்கத் தக்கவரைக்கண்டால்; இரக்க - அவரிடத்து இரத்தலைச் செய்க ; கரப்பின் - (அவர்) மறுத்தாராயின்; அவர் பழி தம் பழி அன்று - அது அவருக்குப் பழியாகுமேயன்றி (இரந்த வர்க்குப்) பழியாகாது.

(க-உ) இரந்தாற் கொடுக்கக் கூடியவரைக் கண்டால் அவரிடத்து இரத்தல் வேண்டும்; அவர் மறுத்தாராயின் அது அவர்க்குப் பழியல்லாமல் இரந்தவர்க்குப் பழியாகாது. (1051)

2.  இன்பம் ஒருவற் கிரத்தல் இரந்தவை
    துன்ப முறாஅ வரின்.

(ப-உ) ஒருவற்கு இரந்தவை துன்பம் உறாவரின் - ஒருவனுக்கு இரக்கப்பட்ட பொருள்கள் துன்பமில்லாமல் வந்தால்; இரத்தல் இன்பம் - இரத்தலும் இன்பத்திற்கு ஏதுவாகும்.

(க-உ) கொடுக்கின்றவன் மனத்தில் துன்பப்படாமல் இரக்கப் பட்ட பொருளைக் கொடுத்தால் இரப்பதும் இன்பமாகும். (1052)

3.  கரப்பிலார் நெஞ்சிற் கடனறியார் முன்னின்
    றிரப்புமோர் ஏஎ ருடைத்து.

(ப-உ) கரப்பு இலா நெஞ்சின் கடன் அறியார் முன் நின்று - (கொடுப்பதை) ஒளித்தலில்லாத மனமுடைய (கொடுக்கும்) கடமையை அறியத்தக்கவர் முன்னால் நின்று; இரப்பும் ஓர் ஏர் உடைத்து - இரத்தலும் (இரப்பவர்க்கு) ஓர் அழகுடையதாகும்.

(க-உ) கொடுத்தலை ஒளியாதவர்களும், இரப்பார்க்குக் கொடுத்தல் தமது கடமை என்று உணர்பவர்களுமாகிய அவர்கள் முன்னிலையில் நின்று இரத்தலும் இரப்பவர்க்கு ஓர் அழகாகும்.

4.  இரத்தலு மீதலே போலுங் கரத்தல்
    கனவிலும் தேற்றாதார் மாட்டு.

(ப-உ) கரத்தல் - (தமக்கு உள்ளதை) மறைத்தலை; கனவிலும் தேற்றாதார் மாட்டு - கனவிலும் அறியாதவரிடத்து; இரத்தலும் - பிச்சை எடுத்தலும்; ஈதலே போலும் - (வறியவர்க்குக்) கொடுத்தலே போலும்.

(க-உ) தருமஞ் செய்வதை மறைத்தலைக் கனவிலும் அறியாதவ ரிடத்துச் சென்று ஒன்றை இரத்தலும் வறியார்க்குக் கொடுத்தலே போலும். (1054)

5.  கரப்பிலார் வையகத் துண்மையான் கண்ணின்(று)
    இரப்பவர் மேற்கொள் வது .

(ப-உ) கண்நின்று -முன்னே நின்ற அளவிலே; கரப்பு இலார்; ஒளியாமல் கொடுப்பவர்; வையத்து உண்மையால்-உலகத்தில் இருக்கிறபடி யால்; -இரப்பவர் மேற்கொள்வது- இரப்பவர் (இரத்தலை) மேற்கொள் கின்றனர் .

(க-உ) முன்னின்ற அளவில் ஒளியாமல் கொடுப்பவர் உலகில் இருப்பதால் இரப்பவர் அவர் முன்னின்று இரத்தலைச் செய்கின்றனர்.(1055)

6.  கரப்பிடும்பை யில்லாரைக் காணின் நிரப்பிடும்பை
    எல்லாம் ஒருங்கு கெடும் .

(ப-உ) கரப்பு இடும்பை இல்லாரை காணின் - (உள்ளே) ஒளித்த லாகிய நோயில்லாதவரைக் கண்டால் ; நிரப்பு இடும்பை எல்லாம் ஒழுங்கு கெடும் - வறுமையால் வரும் துன்பங்கள் எல்லாம் ஒருமிக்கக் கெடும்.

(க-உ) ஒளிக்காமல் கொடுகின்றவரைக் கண்டால் வறுமைத் துன்பங்கள் ஒழியும். (1056)

7.  இகழ்ந்தெள்ளா தீவாரைக் காணின் மகிழ்ந்துள்ளம்
    உள்ளுள் உவப்ப துடைத்து.

(ப-உ) இகழ்ந்து எள்ளாது ஈவாரை காணின் - அவமதித்து ஏசாது கொடுப்பவரைக் கண்டால்; உள்ளம் மகிழ்ந்து உள்உள் உவப்பது உடைத்து - மனம் மகிழ்ந்து உள்ளுள்ளே மகிமும் தன்மை உடையதாகும்.

(க-உ) அவமதித்து ஏசாது கொடுப்பவரைக் கண்டால் மனத்தில் மகிழ்ச்சி உண்டாகும். (1057)

8.  இரப்பாரை யில்லாயின் ஈர்ங்கண்மா ஞாலம்
    மரப்பாவை சென்று வந்தற்று.

(ப-உ) இரப்பார் இல்லாயின் - இரப்பவர் இல்லையாயின்; ஈர்ம் கண் மா ஞாலம் - குளிர்ந்த இடமுடைய பெரிய உலகிலுள்ளவர்களது (நடமாட்டம்); மரப்பாவை சென்று வந்து அற்று - மரப்பாவை (கயிற்றினால்) சென்று வந்தாற்போலும்.

(க-உ) இவ்வுலகத்தில் இரப்பவர்களில்லாவிட்டால் உலகத்தவரின் நடமாட்டம் மரப்பாவை கயிற்றினால் நடமாடினது போலாகும். (1058)

9.  ஈவார்கண் என்னுண்டாந் தோற்றம் இரந்துகோள்
    மேவார் இலாஅக் கடை.

(ப-உ) இரந்து கோள் மேவார் இலாக்கடை - இரந்து கொள்ளுதலை விரும்பார் இல்லாதவிடத்து; ஈவார் கண் என் தோற்றம் உண்டாம் - கொடுப்பவரிடத்து யாது புகழ் உண்டாகும்.

(க-உ) இரப்பவர்களில்லாவிட்டால் கொடுப்பவருக்குப் புகழ் உண்டாக மாட்டாது. (1059)

10. இரப்பான் வெகுளாமை வேண்டும் நிரப்பிடும்பை
    தானேயுஞ் சாலுங் கரி.

(ப-உ) இரப்பான் வெகுளாமை வேண்டும் - (பொருள் கிடையாத போது) இரப்பவன் கோபியாதிருத்தல் வேண்டும்; நிரப்பு இடும்பை தானேயும் கரி சாலும் - (வேண்டியபோது பொருள் கிடையாதென்பதற்கு) அவனுடைய வறுமை நோய் தானே அதற்குச் சான்றாக அமையும்.

(க-உ) இரப்பவன் பொருள் பெறாதவிடத்தில் கோபித்த லாகாது; வேண்டியபோது பொருள் கிடையாதென்பதற்கு அவனுடைய வறுமையே சான்றாக உள்ளது. (1060)

107. இரவச்சம்
(இரவச்சம் - மானங் கெடும்படி வருகின்ற இரத்தல் நிலைக்கு அஞ்சுதல்)

1.  கரவா துவந்தீயுங் கண்ணன்னார் கண்ணும்
    இரவாமை கோடி யுறும்.

(ப-உ) கரவாது உவந்து ஈயும் கண் அன்னார் கண்ணும் - (தம்மிடத்தில் உள்ளதை) ஒளியாது மகிழ்ந்து கொடுக்கும் கண் போற் சிறந்தவரிடத்தும் ; இரவாமை கோடி உறும் - இரவாமல் இருத்தலே (இரந்து பெற்ற செல்வத்திலும்) கோடிமடங்கு நல்லதாம்.

(க-உ) மகிழ்ந்து கொடுப்பவரிடத்தும் சென்று இரவாமை மிக நன்று. (1061)

2.  இரந்தும் உயிர்வாழ்தல் வேண்டிற் பரந்து
    கெடுக உலகியற்றி யான்.
    (ப-உ) உலகு இயற்றியான் - இவ்வுலகத்தைப் படைத்தவன்; இரந்தும் உயிர் வாழ்தல் வேண்டின் - பிச்சை எடுத்தும் சீவனஞ் செய்தல் வேண்டி விதித்தானாயின் ; (அக்கொடிய கடவுள்), பரந்து கெடுக - (தானும் அவர்போல்) எங்கும் அலைந்து கெடுவானாக.

(க-உ) இவ்வுலகைப் படைத்தவன் இவ்வுலகில் வாழ்வார்க்கு முயன்று உயிர் வாழ்தலை அன்றி இரந்து உயிர் வாழ்தலை வேண்டி விதித்தானாயின், அக்கொடிய கடவுள் தானும் எங்கும் அலைந்து கெடுவானாக. (1062)

3.  இன்மை யிடும்பை இரந்துதீர் வாமென்னும்
    வன்மையின் வன்பாட்ட தில்.

(ப-உ) இன்மை இடும்பை - வறுமையால் வருந் துன்பத்தை; இரந்து தீர்வாம் என்னும் வன்மையின் - இரந்து தீர்ப்போம் என்று நினைக்கும் வல்லமைபோல; வன்பாட்டாது இல் - முரண்பட்டது (வேறு) இல்லை.

(க-உ) வறுமையால் உண்டாகும் துன்பத்தை இரந்து தீர்த்துக் கொள்ளுவோ மென்னும் அறியாமைபோல் வேறு இல்லை.

4.  இடமெல்லாங் கொள்ளாத் தகைத்தே இடமில்லாக்
    காலும் இரவொல்லாச் சால்பு.

(ப-உ) இடம் இல்லாக்காலும் - (உணவுக்கு) இடமில்லாத போதும்; இரவு ஒல்லா சால்பு - இரத்தலுக்கு உடன்படாத நிறைவு; இடம் எல்லாம் கொள்ளாத் தகைத்து - உலகம் எல்லாம் கொள்ள முடியாத பெருமை யுடையது.

(க-உ) உணவுக்கு இடமில்லாதபோதும் இரக்க உடன்படாத நிறைவு பெரிய புகழை யுடையது. (1064)

5.  தெண்ணீ ரடுபுற்கை யாயினுந் தாள்தந்த(து)
    உண்ணலின் ஊங்கினிய தில்.

(ப -உ) தாள் - முயற்சி; தந்தது - (கொண்டு வந்து) தந்தது : தெள்நீர் - தெளிந்த நீர் போலும் ; அடுபுற்கை யாயினும் - சமைத்த கூழே யாயினும் ; உண்ணலின் ஊங்கு - (அதனை) உண்ணுதற்குமேல், இனியது இல் - இன்பந் தருவது இல்லை.

(க-உ) தன் முயற்சியினால் கிடைத்தது தெளிந்த நீர் போலும் கூழே யாயினும், அதனை உண்டலினும் மேல் இனியது இல்லை.

6.  ஆவிற்கு நீரென்று இரப்பினும் நாவிற்கு
    இரவின் இளிவந்த தில்.

(ப-உ) ஆவிற்கு நீரென்று இரப்பினும் ‘இப்பசுவுக்குத் தண்ணீர் தாருங்கள்’ என்று பிறரை இரந்தாலும்; இரவின் நாவிற்கு இளிவந்தது இல் - அவ்விரத்தல் போல (ஒருவனுடைய) நாவிற்கு இழிவுதருவது வேறு இல்லை.

(க-உ) (பசுவைக்கண்டவிடத்து) அதற்குத் தண்ணீர் வேண்டும் என்று தாழ்ந்து பிறரைக் கேட்டாலும் நாவுக்கு இழிவாகும். (தானே தேடிக்கொடுத்தல் நலம்.) (1066)

7.  இரப்பன் இரப்பாரை யெல்லாம் இரப்பின்
    கரப்பார் இரவன்மி னென்று.

(ப-உ) இரப்பாரை எல்லாம் - இரக்கச் செல்கின்றவர்களை எல்லாம்; கரப்பார் இரவன்மின் என்று - கொடாது ஒளிப்பவரிடம் இரக்காதிருங்களென்று சொல்லி; இரப்பன் (நான்) வேண்டிக் கொள்கின்றேன்.

(க-உ) கொடாது ஒளிப்பவரிடம் இரக்க வேண்டாமென்று நான் இரப்பவர்களை எல்லாம் வேண்டிக் கொள்கின்றேன். (1067)

8.  இரவென்னு மேமாப்பில் தோணி கரவென்னும்
    பார்தாக்கப் பக்கு விடும்.

(ப-உ) இரவு என்னும் ஏமாப்பு இல் தோணி - இரப்பு என்னும் பாதுகாப் பில்லாத மரக்கலம்; கரவு என்னும் பார்தாக்க பக்கு விடும் - ஒளித்தல் என்னும் பாறையோடு தாக்கப் பிளந்து போகும்.

(க-உ) இரத்தல் என்னும் தோணி - இல்லை’ என்னும் பாறைமீது தாக்கப் பிளந்து விடும். (1068)

9.  இரவுள்ள உள்ளம் உருகும் கரவுஉள்ள
    உள்ளதூஉம் இன்றிக் கெடும்.

(ப-உ) இரவு உள்ள - இரத்தலின் (கொடுமை) நினைக்க; உள்ளம் உருகும் - உள்ளம் கரையும்; கரவு உள்ள - இல்லை என்றலின் கொடுமையை நினைக்க; உள்ளதூஉம் கெடும் - கரைந்து நின்று உள்ளமும் மாய்ந்து கெடும்.

(க-உ) பிச்சை யெடுக்கும் கொடுமையை நினைத்தால் மனம் கரைந்து உருகும் ; பிச்சை கேட்குமிடத்து இல்லை என்னும் கொடுமையை நினைக்க நெஞ்சம் அழிந்து போகும். (1069)

10. கரப்பவர்க் கியாங்கொளிக்கும் கொல்லோ இரப்பவர்
    சொல்லாடப் போஓ முயிர்.

(ப-உ) சொல்லாட இரப்பவர் உயிர் போம் - (ஒன்றை இரந்து) வேண்ட இரக்கின்றவருக்கு உயிர் போகின்றது போலிருக்கும்; கரப்பவர்க்கு யாங்கு ஒளிக்குங் கொல் - (கேட்டவிடத்து) ஈயாது ஒளித்தவிடத்து அவன் உயிர் எங்குபோய் ஒளிக்கும்.

(க-உ) இரப்பவனுக்கு ஒன்றை இரக்கும்போதே உயிர் போகின்றது போலிருக்கும்; கொடுப்பவன் கொடானானால் அவ்விரப்பவன் உயிர் எங்குபோய் ஒளிக்கும். (1070)

108. கயமை
(கயமை - நற்குணங்கள் எவையும் இலராய கீழோரது தன்மை)

1.  மக்களே போல்வர் கயவ ரவரன்ன
    ஒப்பாரி யாங்கண்ட தில்.

(ப-உ) கயவர் - கீழ்மக்கள்; மக்களேபோல்வர் - (தோற்றத்தினால்) மனிதரைப் போலவே இருப்பார்கள் ; அவர் அன்ன ஒப்பார் - அவர்களைப் போன்று அவ்வாறு ஒத்திருத்தலால் உவமித்துக் கூறப்படுவைகளை ; யாம் கண்டது இல் - நாம் காணவில்லை.

(க-உ) கீழ்மக்கள் தோற்றத்தினால் மனிதரைப் போலவேயிருப்பர் ; (குணங்களால் மனிதராகார்) இவ்வகையான ஒற்றுமையை நாம் வேறு எங்கும் பார்த்ததில்லை. (1071)

2.  நன்றறி வாரிற் கயவர் திருவுடையர்
    நெஞ்சத் தவல மிலர்.

(ப-உ) நன்று அறிவாரில் கயவர் திருஉடையர் - நன்மையை அறிபவர்களினும் கீழ்மக்கள் நன்மையுடையவராவர் ; நெஞ்சத்து அவலம் இலர் - (ஏனெனில்) அவர் தமது மனத்தில் கவலை இல்லாதவராவர். (1072)

3.  தேவர் அனையர் கயவர் அவருந்தாம்
    மேவன செய்தொழுக லான்.

(ப-உ) அவரும் - அக்கயவரும்; தாம் மேவன செய்து ஒழுகலான் - (தேவரைப் போலத்) தாம் விரும்பியவற்றைச் செய்து ஒழுகுகின்றமையால்; கயவர் தேவர் அனையர் - கயவர் தேவரை ஒப்பவராவர்.

(க-உ) கீழோர் (உயர்ச்சி தாழ்வு என்று பாராமல்) தாம் விரும்பிய வற்றைச் செய்து போதலால், தேவரும் கயவரும் ஒரு தன்மையுடையர். தேவர் உயர்ந்தோராதலின் அவரைக் கட்டளை யிடுவார் யாருமில்லை. ஆனால் தேவர் உயர்ச்சிக்குரியனவே செய்வர். கீழோர் எதையும் செய்வர். (1073)

4.  அகப்பட்டி யாவாரைக் காணின் அவரின்
    மிகப்பட்டுச் செம்மாக்குங் கீழ்.

(ப-உ) கீழ் - கீழானோன்; அகப்பட்டி ஆவாரை காணின் - (தன்னிலும் பார்க்க) மனம் கட்டுப்பாடில்லாதாரைக் கண்டால்; அவரின் மிகப்பட்டு செம்மாக்கும் - தான் அவரிலும் பார்க்க மேம்பட்டவனாக நினைத்து இறுமாப்பான்.

(க-உ) தன்னிலும் பார்க்கக் கீழான செய்கையுடைய ஒருவனைக் கீழ்மகன் கண்டால் அவன் தான் அவனிலும் உயர்ந்தவனாகக்கருதிச் செருக்குவான். (1074)

5.  அச்சமே கீழ்கள தாசாரம் எச்சம்
    அவாவுண்டேல் உண்டாஞ் சிறிது.

(ப-உ) கீழ்களது ஆசாரம் அச்சமே - கீழ்மக்களிடத்து ஒழுக்கம் காணப்பட்டால் அது தமக்குத் துன்பம் உண்டாகு மென்னும் அச்சத்தினாலாகும்; எச்சம் - அது அல்லாமலும்; அவா உண்டேல் சிறிது உண்டாம் - அவர்களால் விருப்பப்படும் பொருள் ஒழுக்கத்தினால் கிடைக்குமெனினும் அவர்களுக்கு ஒழுக்கம் சிறிது உண்டாகும்.

(க-உ) கீழ்மக்களிடத்து ஒழுக்கம் காணப்படுமாயின் அது அவர்களுக்கு நேரும் துன்பத்துக்கு அஞ்சி உண்டான தாகும்; அதுவுமின்றி ஒழுக்கத்தினால் தாம் விரும்பிய பொருள் கிடைக்குமென்று அறிந்தாலும் அவர்களுக்குச் சிறிது ஒழுக்கம் உண்டாகும். (1075)

6.  அறைபறை அன்னர் கயவர்தாம் கேட்ட
    மறைபிறர்க்கு உயர்த்துரைக்க லான்.

(ப-உ) கேட்டமறை - தாம் கேட்ட இரகசியங்களை; உய்த்து பிறர்க்கு உரைக்கலான் - கொண்டு சென்று பிறர்க்கு அறிவிக்கின்ற தன்மையால்; கயவர் கீழ் மக்கள் ; அறைபறை அன்னர்-அடிக்கப்படும் மேளம் போல்வர்.

(க-உ) பறையடித்து ஒரு பொருளைப்பலரகறியச் செய்வது போலக் கீழ்மக்கள் தாம் கேட்ட இரகசியங்களை எங்கும் சென்று பகிரங்கப் படுத்துவர். (1076)

7.  ஈர்ங்கை விதிரார் கயவர் கொடிறுடைக்குங்
    கூன்கைய ரல்லா தவர்க்கு.

(ப-உ) கயவர் - கீழ் மக்கள்; கொடிறு உடைக்கும் கூன்கையர் அல்லாதவர்க்கு - கன்னத்தை அடித்து உடைக்க வளைத்தகையுடையவர்க ளுக்கல்லது; ஈர்ங்கை விதிரா - உண்டு கழுவிய கையையும் உதறமாட்டார்.

(க-உ) கன்னத்தை அடித்து உடைக்கக் கையை ஓங்குகின்றவர் களுக்கல்லது கயவர் தாம் உண்டு கழுவிய கையையும் உதற மாட்டார்.(1077)

8.  சொல்லப் பயன்படுவர் சான்றோர் கரும்புபோல்
    கொல்லப் பயன்படுங் கீழ்.

(ப-உ) சான்றோர் - மேலோர்; சொல்ல - (மெலியவர் போய் தங்குறையை) சொல்லிய அளவிலே; பயன்படுவர் - (இரங்கி) பிரயோசனப் படுவர்; கீழ் (மற்றை) கீழாயினார்; கரும்பு போல் கொல்ல - கரும்பைப் போல (வலியவர்) நன்றாக நெரித்த விடத்தே; பயன்படும் - பிரயோசனப் படுவர்.

(க-உ) மெலியார் சென்று தங்குறையைச் சொல்லிய அளவே மேலாயினார் பயன்படுவர்; கீழாயினார் கரும்பு போல வலியார் நெருக்கிய விடத்துப் பயன்படுவர்; கரும்பை ஆலையிலிட்டுச் சாறு பிழிதல் போல. (1078)

9.  உடுப்பதூஉம் உண்பதூஉம் காணின் பிறர்மேல்
    வடுக்காண வற்றாகும் கீழ்.

(ப-உ) கீழ் - கீழானவன்; உடுப்பதும் உண்பதும் காணில் - பிறர் நன்றாக உண்பதையும் உடுப்பதையும் கண்டால்; பிறர்மேல் வடு காணவற்று ஆகும் - (பொறாமையால்) அவரிடத்துக் குற்றங் காணவல்ல னாவான்.

(க-உ) பிறர் நன்றாயுடுப்பதையும் உண்பதையும் கண்டால் கீழ்மகன் பொறாமையால் அவர் மேல் குற்றங் காண்பான். (1079)

10. எற்றிற் குரியர் கயவர்ஒன் றுற்றக்கால்
    விற்றற் குரியர் விரைந்து.

(ப-உ) கயவர் - கீழோர்; ஒன்று உற்றக்கால் - (தம்மை) ஒரு துன்பம் அடைந்தபோது; விரைந்து விற்றற்கு உரியர் - விரைவில் (தம்மை) விற்றற்குரியராவர்; எற்றிற்குரியர் - வேறு எதற்குப் பயன்படுவர்.

(க-உ) கீழ்மக்கள் தமக்கு ஒரு துன்பம் வந்தால் தாம் பிறருக்கு அடிமைப்படுவர்; அதனைத்தாங்கி நிற்கமாட்டார். (1080)



காமத்துப் பால்


1. களவியல்

(காமத்துப் பால் - ஆடவரும் மகளிரும் ஒருவரை ஒருவர் காதலித்து ஒழுகும் ஒழுக்கப் பகுதி. இது களவியல் கற்பியல் என இருதிறப்படும்).

(களவியல்-தலைவனும் தலைவியும், பிறர் அறியாவகை மறைவில் ஒழுகும் ஒழுக்கத்தைப் பற்றிக் கூறும் பகுதி)

109. தகையணங்குறுத்தல்
(தகை அணங்குறுத்தல் - அழகு துன்புறுத்தல்)

1.  அணங்குகொல் ஆய்மயில் கொல்லோ கனங்குழை
    மாதர்கொல் மாலுமென் நெஞ்சு.

(ப-உ) இக் கனம் குழை - இந்தக் கனமான காதணியை அணிந்து நிற்பவள்; அணங்கு கொல் - ஒரு தெய்வப் பொண்ணோ ; ஆய் மயில் கொல் - சிறந்த ஒரு மயிலோ; மாதர் கொல் (அல்லது) ஒரு மனிதப் பொண்ணோ ; என் நெஞ்சு மாலும் (இவளை இன்னவளென்று துணியமாட்டாது) எனது நெஞ்சு மயங்கி நின்றது.

(க-உ) குழையை அணிந்த இப்பெண் தெய்வப் பொண்ணோ? அழகிய மயிலோ ? மனிதப் பொண்ணோ? என்ற அறியமாட்டது எனது நெஞ்சம் மயங்குகின்றது. (1081)

2.  நோக்கினாள் நோக்கெதிர் நோக்குதல் தாக்கணங்கு
    தானைக்கொண் டன்ன துடைத்து.
    (இவள் மானிடப்பெண் என்று அறிந்த தலைவன் அவள் நோக்குச் செய்த வருத்தம் கூறியது).

(ப -உ) நோக்கினாள் - அழகிய இவள்; நோக்கு எதிர் நோக்குதல் - என்பார்வைக்கு எதிரே பார்த்தால்; தாக்கு அணங்கு தானை கொண்டு அன்னது - தாக்க வரும் ஒரு தெய்வப் பெண் சேனையையும் கொண்டு வந்தாற்போலும் ஒரு தன்மையை உடையது.

(க-உ) எனது பார்வைக்கு எதிரே பார்க்கின்ற இப்பெண், தாக்க வருகின்ற தெய்வப்பெண் தாக்குதற்குச் சேனையையும் உடன் கொண்டு வந்தது போன்றது. (1082)

3.  பண்டறியேன் கூற்றென் பதனை இனியறிந்தேன்
    பெண்டகையால் பேரமர்க் கட்டு.

(ப-உ) கூற்று என்பதனை - இமயன் என்று சொல்லப்படுவதை; பண்டு அறியேன் - முன் (கண்டு) அறியேன்; இனி அறிந்தேன் - இப்பொழுது அறிந்து கொண்டேன்; (அது) பெண் தகையால் - பெண் தன்மைகளோடு; பேர் அமர் கட்டு - பெரிய போர் செய்கின்ற கண்களுடையது.

(க-உ) இயமன் என்று நூல்கள் சொல்கின்றதை முன்பு நான் கண்டு அறியேன்; இன்று நான் அதனை அறிந்து கொண்டேன்; அது பெண் தன்மைகளொடு போர் செய்யும் கண்களையுடையது. (1083)

4.  கண்டா ருயிருணுந் தோற்றத்தான் பெண்டகைப்
    பேதைக் கமர்ந்தன கண்.

(ப-உ) பெண்தகை பேதைக்கு - பெண் தன்மைகளோடு கூடிய பெண்ணுக்கு; கண் - கண்கள்; கண்டார் உயிர் உண்ணும் தோற்றத்தால் அமர்ந்தன - (தம்மைக்) கண்டவரது உயிரை யுண்ணும் தோற்றத்துடனே கூடி (நல்ல தன்மைகளுக்கு)மாறுபட்டிருக்கின்றன.

(க-உ) பெண் அழகுடையவளாயிருந்தாலும் இந் நல்லியல்புகளுக்கு மாறாக அவர் கண்கள் கண்டவரது உயிரை உண்ணும் தன்மையுடையன வாயிருக்கின்றன. (1084)

5.  கூற்றமோ கண்ணோ பிணையோ மடவரல்
    நோக்கமிம் மூன்று முடைத்து.

(ப-உ) *(இக்கண்கள்) கூற்றமோ - (என்னை வருத்துதலால்)
இயமனோ; கண்ணோ - (பார்த்தலால்) கண்களோ; பிணையோ - (இயல்பாக அஞ்சுதலால்) பெண்மானோ (அறிகிலேன்); மடவரல் நோக்கம் இம்மூன்றும் உடைத்து - பெண்ணின் பார்வை இம்மூன்றும் உடையதா யிருக்கின்றது.

(க-உ) இக்கண்கள் இயமனோ, கண்களோ, பெண்மானோ
அறிகிலேன்; இப்பெண்ணின் பார்வையில் இம்மூன்றும் அடங்கி யிருக்கின்றன. (1085)

6.  கொடும்புருவங் கோடா மறைப்பின் நடுங்கஞர்
    செய்யல மன்னிவள் கண்.

(ப-உ) கொடும் புருவம் - வளைந்த புருவங்கள்; கோடா மறைப்பின் - நேராக நின்று மறைத்தால்; இவள் கண் நடுங்கு அஞர் செய்யல -இவள் கண்கள் நடுங்குதற்கு ஏதுவாகிய துன்பத்தைச் செய்யமாட்டா.

(க-உ) இவளது வளைந்த புருவங்கள் நேராக நின்று மறைத்தால் இவள் கண்கள் நடுக்கந்தரும் துன்பம் செய்யமாட்டா.

7.  கடாஅக் களிற்றின்மேற் கட்படாம் மாதர்
    படாஅ முலைமேல் துகில்.

(ப-உ) மாதர் படா முலைமேல் துகில் - இப்பெண்ணின் நிமிர்ந்த முலைமேலிட்ட ஆடை; கடா களிற்றின்மேல் கண் படாம் - மதயானை யின்மேல் இட்ட முகபாடம் போன்றது.

(க-உ) இப்பெண்ணின் நிமிர்ந்தமுலை யிடத்தே இட்ட ஆடை மதயானையின் மேலிட்ட முகபடாம் போன்றது. (1087)

8.  ஒண்ணுதற் கோஓ உடைந்ததே ஞாட்பினுள்
    நண்ணாரும் உட்குமென் பீடு.

(ப-உ) ஞாட்பினுள் - போர்க்களத்தில்; நண்ணாரும் உட்கும் - பகைவரும் பயப்படுதற்கு ஏதுவாய்; என்பீடு - எனது வலிமை; ஒண்ணு தற்கோ உடைந்தது - ஒளி பொருந்திய நெற்றியை யுடையவள்பொருட்டு அழிந்துவிட்டது.

(க-உ) போர்க்களத்தே பகைவரும் அஞ்சுதற்கு ஏதுவாகிய எனது வலிமை விளங்குகின்ற நெற்றியையுடைய இவள் பொருட்டால் அழிந்து விட்டது. (1088)

9.  பிணையேர் மடநோக்கு நாணு முடையாட்
    கணியெவனோ ஏதில தந்து.

(ப-உ) பிணை ஏர் மடம் நோக்கும் - பெண்மான் போன்ற அழகிய அச்சப்படும் பார்வையையும்; நாணும் உடையாட்கு நாணத்தையும் (இயற்கை அணியாக உடைய) இவளுக்கு; ஏதில தந்து அணி எவள் - வேறு அணிகளை உண்டாக்கி அணிதல் என்ன பயனுடையது?

(க-உ) பெண்மான் போன்று அஞ்சும் பார்வையையும் நாணத்தை யும் இயற்கை அணியாக உடைய இவளுக்கு வேறு அணிகளை அயிவதால் பயனில்லை. (1090)

10. உண்டார்க ணல்ல தடுநறாக் காமம்போற்
    கண்டார் மகிழ்செய்த லின்று.

(ப-உ) அடு நறா - காய்ச்சப்பட்ட மது; உண்டார் கண் அல்லது - உண்டவரிடத்தல்லது; காமம் போல் கண்டார் மகிழ் செய்தல் இன்று - காமத்தைப் போலக் கண்டவரிடத்து மகிழ்ச்சி செய்தல் இல்லையாகும்.

(க-உ) உண்டவர்க்கு மாத்திரம் மகிழ்ச்சியைச் செய்யும் கள்ளைப் போலல்லாது காமம் கண்டவரிடத்தும் மகிழ்ச்சியைச் செய்யும். (1090)

110. குறிப்பறிதல்
(குறிப்பறிதல் - தலைமகன் தலைமகள் தோழியரின் குறிப்பறிதலும்; தோழி, தலைவன் தலைவியரின் குறிப்பறிதலும்)

1.  இருநோக் கிவளுண்கண் உள்ள தொருநோக்கு
    நோய் நோக்கொன் றந்நோய் மருந்து.

(ப-உ) இவள் உண் கண் - இவளுடைய(மை) உண்ட கண்களுக்கு; இரு நோக்கு உள்ளது - இரண்டு பார்வைகள் இருக்கின்றன; ஒரு நோக்கு - ஒரு பார்வை; நோய் நோக்கு - நோய் செய்யும் பார்வை; ஒன்று அந்நோய்க்கு மருந்து - மற்றப்பார்வை அந்நோய்க்கு மருந்தாகும்.

(க-உ) கரிய கண்களையுடைய இவளுடைய கண்களுக்கு இரண்டு வகையான பார்வை உண்டு; ஒன்று நோய் செய்யும் பார்வை, மற்றது அந்நோயை மாற்றும் பார்வை. (1091)

2.  கண்களவு கொள்ளுஞ் சிறுநோக்கங் காமத்தில்
    செம்பாக மன்று பெரிது.

(ப-உ) கண் களவு கொள்ளும் சிறு நோக்கம் - கண்கள் நான் காணாமல் என்னைப் பார்க்கின்ற சிறிய பார்வை; காமத்தில் செம்பாக மன்று - (எனது) விருப்பத்திற்கு ஒத்த பகுதி அளவு மாத்திரமன்று; பெரிது - (அதனிலும்) பெரிதாகும்.

(க-உ) அவள் நான் அறியாமல் என்னைப் பார்க்கும் சிறிய பார்வை எனது விருப்பத்திலும் பார்க்கப் பெரிதாகும். (1092)

3.  நோக்கினாள் நோக்கி இறைஞ்சினா ளஃதவள்
    யாப்பினு ளட்டிய நீர்.

(ப-உ) அவள் நோக்கினாள் - அவள் (என்னை அன்போடு) பார்த்தாள்; நோக்கி இறைஞ்சினாள் - பார்த்துத் (தலை) குனிந்தாள்; அஃது - அச்செயல்; யாப்பினுள் அட்டிய நீர் - (எங்களிருவருக்கும் தோன்றிய) அன்பாகிய பயிருள் (அதுவளரும்படி) வார்த்த நீராகும்.

(க-உ) அவள் என்னைப் பார்த்துத் தலை குனிந்தாள்; இக்குறிப்பு எங்கள் அன்பாகிய பயிரை வளர்த்தற்கு வார்த்த நீர் போன்றதாகும். (1093)

4.  யான் நோக்குங் காலை நிலன்நோக்கும் நோக்காக்கால்
    தான்நோக்கி மெல்ல நகும்.
    (ப-உ) யான் நோக்கும் காலை - நான் பார்க்கும் போது; நிலம் நோக்கும் - நிலத்தைப் பார்த்து நிற்பாள்; நோக்காக்கால் - பாராதபோது ; தான் நோக்கி மெல்ல நகும் - தான் (என்னைப்) பார்த்துப் புன் சிரிப்புச் செய்வாள்.

(க-உ) நான் பார்க்கும்போது நிலத்தைப் பார்ப்பாள்; பாராத போது அவள் என்னைப் பார்த்துப் புன்சிரிப்புச் செய்வாள். (1094)

5.  குறிக்கொண்டு நோக்காமை யல்லால் ஒருகண்
    சிறக்கணித்தாள் போல நகும்.

(ப-உ) குறி கொண்டு நோக்காமை அல்லால் - (நேரே) குறித்துப் பாராமை அல்லாது ; ஒரு கண் சிறக்கணித்தாற் போல நகும் - ஒரு கண்ணைச் சுருக்கினவள் போல என்னைப் பார்த்து மகிழ்வாள்.

(க-உ) அவள் என்னை நேரே பார்ப்பதில்லை ; பாதிக் கண்கள் சுருங்கியது போல அவள் என்னைப் பார்த்து மகிழ்வாள். (1095)

6.  உறாஅ தவர்போற் சொலினுஞ் செறாஅர்சொல்
    ஒல்லை யுணரப் படும்.

(ப-உ) உறாதவர் போல் சொலினும் - அயலார் போல (அவள் தோழி என்னிடம் கடுஞ் சொல்) சொன்னாலும்; செறார் சொல் ஒல்லை உணரப்படும் - (உள்ளே) கோபமில்லாதவரின் சொல் என்று விரைவில் அறியப்படும்.

(க-உ) தோழி இவ்விடம் வருதலாகாதென்று கடிய சொல் சொன்னாலும் அவள் சொல் உள்ளே பகை இல்லாத சொல் என்று அறியப்படும். (1096)

7.  செறாஅச் சிறுசொல்லுஞ் செற்றார்போல் நோக்கும்
    உறாஅர்போன்று உற்றார் குறிப்பு.

(ப-உ) செறாச் சிறு சொல்லும் - (உள்ளே) கோபமில்லாது சொல்லும் இழிந்த சொல்லும்; செற்றார் போல் நோக்கும் - பகைத்தவர் போன்ற பார்வையும்; உறார் போன்று உற்றார் குறிப்பு - வெளியே அயலவர் போன்றிருந்து நட்பாயிருப்பவரின் குறிப்பாகும்.

(க-உ) உள்ளே கோபமில்லாதிருந்து சொல்லும் இழிந்த சொல்லும், பகைவர் போல் பார்த்தலும் வெளியே தொடர்பில் லாதவர் போன்றிருந்து உள்ளே நட்புடையவரின் குறிகளாம். (1097)

8.  அசையியற் குண்டாண்டோ ரே எர்யான் நோக்கப்
    பசையினள் பைய நகும்.

(ப-உ) யான் நோக்க - நான் (தோழியை) இரந்து நோக்கிய விடத்து; பசையினள் பைய நகும் - (அதனைக்கண்ட தலைவி) இரங்கினவளாகி மெல்லச் சிரிப்பாள்; அசை இயற்கு ஆண்டு ஓர் ஏர் - அசையும் தன்மை யுடையவர்களுக்கு அந்நகையிடத்து ஒரு நம்மைக் குறிப்புண்டு.

(க-உ) நான் தோழியைப் பார்க்க அவள் என்னைக் கடிந்து சொல்லும் சொல்லைக் கண்டு தலைவி மெல்லச் சிரிப்பாள். அவளது நகையிடத்து ஒரு நன்மையான குறிப்பு இருக்கின்றது. (1098)

9.  ஏதிலார் போலப் பொது நோக்கு நோக்குதல்
    காதலார் கண்ணே யுள.

(ப-உ) ஏதிலார் போல பொது நோக்கு நோக்குதல் - அயலார் போல (ஒருவரை ஒருவர்) பொதுவாகப் பார்த்தல்; காதலார் கண்ணே உள - ஆசை உடையவர்களிடத்து உண்டு.

(க-உ) முன்னறியாதவர் போல ஒருவரை ஒருவர் பொதுவாகப் பார்த்தல் காதலருக்கு உண்டு. (1099)

10. கண்ணொடு கண்ணிணை நோக்கொக்கின் வாய்ச்சொற்கள்
    என்ன பயனு மில.

(ப-உ) கண் ஒடு கண் இணை நோக்கு ஒக்கின் - கண்களோடு கண்கள் பார்வையால் ஒத்திருப்பனவாயின், வாய் சொற்கள் என்ன பயனும் இல - வாய்ச் சொற்களால் ஒரு பயனும் இல்லையாகும்.

(க-உ) காதலிக்கும் இருவரது கண்களின் பார்வை ஒத்திருக்குமாயின், அவர்களுக்குத் தங்கருத்தினை வெளிப்படுத்து வதற்கு வாய்ச் சொற்கள் வேண்டா. (1100)

111. புணர்ச்சி மகிழ்தல்
(புணர்ச்சி மகிழ்தல் - குறிப்பறிந்து சேர்ந்த தலைவன்
அச்சேர்க்கை மகிழ்ச்சியைப் புகழ்ந்து கூறுதல்).

1.  கண்டுகேட் டுண்டுயிர்த் துற்றறியு மைம்புலனு
    மொண்டொடி கண்ணே யுள.

(ப-உ) கண்டு - (கண்ணால்) கண்டும்; கேட்டு - (காதால்) கேட்டும்; உண்டு (நாவால்) உண்டும்; உயிர்த்தும் - (மூக்காலே) மோந்தும்; உற்று - (மெய்யாலே) தீண்டியும் : அறியும் ஐம்புலனும் - அனுபவிக்கப் படுகின்ற ஐம்புலன்களும்; ஒள் தொடி கண்ணே உள - விளங்குகின்ற வளையல் அணிந்தவளிடத்தே உள்ளன.

(க-உ) கண்டும் கேட்டும் உண்டும் மோந்தும் தீண்டியும் அனுபவிக் கப்படும் ஐம்புலன்களும் விளங்குகின்ற வளையணிந்த இவளிடத்தே உள்ளன. (1101)

2.  பிணிக்கு மருந்து பிறமன் அணியிழை
    தன்னோய்க்குத் தானே மருந்து.

(ப-உ) பிணிக்கு மருந்து - நோய்களுக்கு மருந்தாவன; பிற - (அந்நோயின்) வேறாகிய பிறபொருள்கள்; அணி இழை தன் நோய்க்கு - அழகிய ஆபரணங்களை அணிந்தவளால் உண்டான நோய்க்கு; தானே மருந்து - அவள் தானே மருந்துமாயினாள்.

(க-உ) நோய்க்கு மருந்தாவன நோயல்லாத பிறபொருள்கள்; அழகிய ஆபரண மணிந்தவளால் நேர்ந்த நோய்க்கு அவளே மருந்துமாயினாள். (1102)

3.  தாம் வீழ்வார் மென்றோள் துயிலின் இனிதுகொல்
    தாமரைக் கண்ணா னுலகு.

(ப-உ) தாம் வீழ்வார் மெல் தோள் துயிலின் - தாம் விரும்பும் பெண்களின் மெல்லிய தோளிடத்தே தூங்குதலைப் போல ; தாமரைக் கண்ணான் உலகு - திருமாலுடைய உலகிலுள்ள வாழ்வு இனியதாமோ?

(க-உ) தாம் விரும்புகின்ற பெண்களின் மெல்லிய தோளிடத்தே தூங்குதலினும் திருமால் உலகில் வாழும் வாழ்க்கை இனியதாமோ. (1103)

4.  நீங்கின் தெறூஉங் குறுகுங்கால் தண்ணென்னுந்
    தீயாண்டுப் பெற்றா ளிவள்.

(ப-உ) நீங்கின் தெறும் - விட்டுப் பிரிந்தால் சுடும்; குறுகும் கால் தண் என்னும் - கிட்ட நெருங்கினால் குளிரும்; தீ யாண்டு இவள் பெற்றாள் - (இப்படிப்பட்ட) நெருப்பை இவள் எங்கிருந்து பெற்றாள்.

(க-உ) விட்டு அகன்றால் சுடுவதும், கிட்ட நெருங்கினால் குளிர் வதுமாகிய நெருப்பை இவள் எங்கிருந்து பெற்றாள். (1104)

5.  வேட்ட பொழுதின் அவையவை போலுமே
    தோட்டார் கதுப்பினாள் தோள்.

(ப-உ) தோடு ஆர் கதுப்பினாள் தோள் - பூக்கள் நிறைந்த கூந்தலை உடையவளது தோள்கள்; வேட்ட பொழுதின் - (மிக விரும்பிய பொருள்களைப்பெற) விரும்பியபொழுது; அவை அவை போலுமே - அவை கிடைத்து இன்பஞ் செய்வதுபோல் இன்பஞ் செய்யும்.

(க-உ) பூக்கள் அணிந்த கூந்தலையுடையவளது தோள்கள், விரும்பிய பொருள்கள் அவ்வப்போது கிடைத்து இன்பஞ் செய்வதுபோல் இன்பஞ் செய்யும். (1105)

6.  உறுதோ றுயிர் தளிர்ப்பத் தீண்டலால் பேதைக்
    கமிழ்தின் இயன்றன தோள்.

(ப-உ) உயிர் - (பெறாது வாடிய) உயிர்; உறுதோறும் தளிர்ப்ப தீண்டலால் - தளிர்க்கும்படி தீண்டுதலால் ; பேதைக்கு - இப்பெண்ணுக்கு; தோள் அமிழ்தின் இயன்றன - தோள்கள் அமிழ்தினாலே செய்யப்பட்டன.

(க-உ) இம் மங்கையின் தோள்கள் அமிழ்தினாற் செய்யப்பட்டவே ; ஏனெனில் நான் அவைகளைத் தீண்டுந்தோறும் என் உயிர் தளிர்க்கின்றது. (1106)

7.  தம்மி லிருந்து தமதுபாத் துண்டற்றால்
    அம்மா அரிவை முயக்கு.

(ப-உ) அம் மா அரிவை முயக்கு - அழகிய மாமை நிறமுடைய பெண்ணின் சேர்க்கை ; தம் இல் இருந்து - தமது வீட்டிலிருந்து; தமது - தமது முயற்சியால் வந்தபொருளை ; பாத்து உண்டது அற்று - (பிறர்க்குப்) பகுத்துக் கொடுத்துத் தானும் உண்டது போலாகும்.
மாமை நிறம் - நாருரித்த ஆம்பற்றண்டின் நிறம்.

(க-உ) இப்பெண்ணின் சேர்க்கை, தமது வீட்டிலிருந்து தமது முயற்சியாற் பெற்ற பொருளைப் பிறர்க்குக் கொடுத்துத் தானும் உண்டதுபோல இன்பஞ் செய்வதாகும். (1107)

8.  வீழும் இருவர்க் கினிதே வளியிடை
    போழப் படாஅ முயக்கு.

(ப-உ) வளி இடை போழப் படா முயக்கு - காற்றுத்தானும் இடையே சென்று பிரிக்க முடியாத தழுவுதல்; வீழும் இருவர்க்கு இனிதே - (ஒருவரை ஒருவர்) விரும்புகின்ற இருவருக்கும் இனிதாகும்.

(க-உ) காற்றுதானும் இடையே சென்று பிரிக்க முடியாத தழுவுதல் ஒருவரை ஒருவர் விரும்புகின்ற இருவருக்கும் இனிதாகும். (1108)

9.  ஊட லுணர்தல் புணர்தல் இவைகாமங்
    கூடியார் பெற்ற பயன்.

(ப-உ) ஊடல் - பிணங்குதலும்; உணர்தல் - ஊடல் நீங்குதலும்; புணர்தல் இவை - சேர்க்கையும் என்ற இவை; காமம் கூடியார் பெற்ற பயன் - காமத்தை இடைவிடாது அடைந்தவர் பெற்ற பயன்களாகும். (ஊடல் - கணவன் மனைவியருக்கு இடையில் நிகழும் சிறு மனக்கசப்பு.)

(க-உ) ஊடலும், ஊடல் தெளிதலும், பின் புணர்தலுமாகிய இவை காதலாற் பிணிக்கப்பட்டவர் பெற்ற பயன்களாகும். (1109)

10. அறிதோ றறியாமை கண்டற்றால் காமம்
    செறிதோறுஞ் சேயிழை மாட்டு.

(ப-உ) செறி தோறும் - சேரச்சேர; சே இழை மாட்டு - அழகிய ஆபரண மணிந்த இவளிடத்து; காமம் - காமமானது; அறிதோறும் அறியாமை கண்டற்று - (நூல்களை ஆராய்ந்து) அறிய அறிய முன்னிருந்த அறியாமை காணப்படுதல் போலக் காணப்படுகின்றது.

(க-உ) நூல்களைக் கற்குந்தோறும் முன்னிருந்த அறியாமை காணப்படுவதுபோல இவளைச் சேரச் சேர இவள் மேலுள்ள காதல் வளர்ந்து இன்பஞ் செய்கின்றது. (1110)

112. நலம்புனைந்துரைத்தல்
(நலம் புனைந்துரைத்தல் - தலைமகன் தலைமகளின்
நல்ல இயல்புகளைப் புகழ்ந்து கூறுதல்)

1.  நன்னீரை வாழி அனிச்சமே நின்னினும்
    மென்னீரள் யாம்வீழ் பவள்.

(ப-உ) அனிச்சமே - அனிச்சம் பூவே; வாழி - வாழ்வாயாக; நல் நீரை - நல்ல குணமுடைய; யாம் வீழ்பவள் - எம்மால் விரும்பப்படுகின்றவள்; நின்னிலும் மெல் நீரள்; உன்னிலும் மெல்லிய குணமுடையவள்.

(க-உ) அனிச்சம்பூவே, வாழ்வாயாக; என்னால் விரும்பப்பட்டவள் உன்னிலும் மெல்லிய இயல்புடையவள். (1111)

2.  மலர்காணின் மையாத்தி நெஞ்சே யிவள்கண்
    பலர்காணும் பூவொக்கு மென்று.

(ப-உ) நெஞ்சே - மணமே; இவள் கண் - இவள் கண்களை; பலர் காணும் பூ ஒக்கும் என்று - பலராலுங் காணப்படுகின்ற பூக்களை ஒக்கு மென்று நினைத்து; மலர் காணின் - மலர்களைக் கண்டால்; மை யாத்தி - மயங்கா நின்றாய்.

(க-உ) பூக்களைக் காணும்போதெல்லாம் இவளுடைய கண்கள் பூக்களை ஒக்கும் என்று நினைந்து எனது நெஞ்சு மயங்கும். (1112)

3.  முறிமேனி முத்தம் முறுவல் வெறிநாற்றம்
    வேலுண்கண் வேய்த்தோ ளவட்கு.

(ப-உ) வேய் தோள் அவட்கு - மூங்கில் போன்ற திரண்ட தோளை யுடையவளுக்கு; மேனி முறி - உடம்பு தளிர் நிறம்; முறுவல் முத்தம் - பற்கள் முத்துப் போன்றவை; நாற்றம் வெறி - (இயல்பாக உள்ள) மணம் நல்ல மணம்; உண் கண் வேல் - (மை) எழுதிய கண்கள் வேல் போன்றவை.

(க-உ) மூங்கில்போன்ற திரண்ட தோளுடையவளின் உடல் தளிர் போன்ற நிறமுடையது; பற்கள் முத்தைப் போன்றன; மணம் நறுமை உடையது; மை எழுதிய கண்கள் வேல்களைப் போன்றன. (1113)

4.  காணின் குவனை கவிழ்ந்து நிலனோக்கும்
    மாணிழை கண்ணொவ்வே மென்று.

(ப-உ) குவளை - குவளை மலர்கள்; காணின் - பார்க்கக் கூடியன வாயின்; மாண் இழை கண் ஒவ்வேம் என்று - சிறந்த ஆபரணங்களை அணிந்தவளது கண்களுக்கு (நாம்) ஒப்பாக மாட்டோ மென்று; கவிழ்ந்து நிலன் நோக்கும் - (நாணத்தால்) குனிந்து நிலத்தைப் பார்க்கும்.

(க-உ) குவளைப் பூக்களுக்குப் பார்க்கக் கூடியதன்மை உண்டா யிருக்குமானால், அவை அழகிய அணிகலனணிந்த இவளது கண்களுக்கு நாம் ஒப்பாக மாட்டோமென்று நாணிக்குனிந்து நிலத்தைப் பார்க்கும். (1114)

5.  அனிச்சப்பூக் கால்களையாள் பெய்தாள் நுசுப்பிற்கு
    நல்ல படாஅ பறை.

(ப-உ) (இவள் தனது மென்மைத் தன்மையை நினையாமல்) அனிச்சப்பூ கால் களையாள் பெய்தாள் - அனிச்சப்பூவைக் காம்பு நீக்காமல் சூடினாள்; நுசுப்பிற்கு நல்ல பறை படர் - (இவள்) இடைக்கு மகிழ்ச்சிக் குரிய பறை ஒலிக்கமாட்டா.

(க-உ) இவள் தனது மென்மைத் தன்மையை உணராது அனிச்சம் பூவைக் காம்புகளையாது சூடிக் கொண்டாள்; அதன் சுமையைத் தாங்காது இவளது இடை ஒடிந்து போகும், ஆகவே அதற்கு இனி மகிழ்ச்சிக்குரிய பறைகள் ஒலிக்கமாட்டா (துக்கத்துக்குரிய பறையே ஒலிக்கும்). (1115)

6.  மதியும் மடந்தை முகனும் அறியா
    பதியிற் கலங்கிய மீன்.

(ப-உ) மீன் - விண் மீன்கள்; மதியும் மடந்தை முகனும் அறியா - சந்திரனுக்கும் பெண்ணின் முகத்துக்கும் வேறுபாடு அறியமாட்டாமல்; பதியில் கலங்கிய - தமது இடங்களினின்றும் தடுமாறித் திரியலாயின.

(க-உ) விண் மீன்கள் இப்பெண்ணின் முகத்துக்கும் சந்திரனுக்கும் வேறுபாடு காண முடியாமையால் தாம் செல்லும் பாதைகளிற் செல்லாது தடுமாறித் திரியலாயின. (1116)

7.  அறுவாய் நிறைந்த அவிர்மதிக்குப் போல
    மறுவுண்டோ மாதர் முகத்து.

(ப-உ)அறுவாய் நிறைந்த அவிர் மதிக்குப் போல-முன் குறைந்த கலை வந்து நிறைந்து விளங்குகின்ற சந்திரனுக்குப் போல; மாதர் முகத்து மறு உண்டோ-இப்பெண்ணின் முகத்தில் மறு இருக்கிறதோ (1116)

(க-உ) அவ் விண்மீன்கள் கலங்க வேண்டியதில்லை; முன் கலை குறைந்து பின் அது நிறைந்து விளங்குகின்ற சந்திரனிடத்தில் மறுவிருப்பது போல இப்பெண்ணின் முகத்தில் மறு விருக்கின்றதோ? இல்லை. (1117)

8.  மாதர் முகம்போல் ஒளிவிட வல்லையேல்
    காதலை வாழி மதி.

(ப-உ) மதி - சந்திரனே; வாழி - வாழ்வாயாக; மாதர் முகம்போல் ஒளிவிட வல்லை ஏல் - இப்பெண்ணின் முகம்போல் ஒளிவிடக் கூடுமாயின்; காதலை - (நீயும் என்னால்) விரும்பப் படத்தக்கதாய்.

(க-உ) சந்திரனே ! வாழ்வாயாக; இப்பெண்ணின் முகத்தைப் போல நீயும் ஒளிவிடக் கூடுமாயின் நீயும் என்னால் விரும்பப்படத் தக்காயாவை. (1118)

9.  மலரன்ன கண்ணாள் முகமொத்தி யாயின்
    பலர்காணத் தோன்றல் மதி.

(ப-உ) மதி - சந்திரனே ! மலர் அன்ன கண்ணாள் முகம் ஒத்தி ஆயின் - பூப்போன்ற கண்களை உடையவளது முகத்தை ஒத்திருக்க விரும்பினா யானால்;பலர் காணத்தோன்றல் - (நீ) பலர் காணும்படி தோன்றாதிருத்தல் வேண்டும் .

(க-உ) பூப்போன்ற கண்ணுடைய இவளது முகத்தை ஒத்திருக்க நீ விரும்பினால் பலரும் காணும்படி நீ தோன்றாதிருத்தல் வேண்டும் . (1119)

10. அனிச்சமும் அன்னத்தின் தூவியும் மாதர்
    அடிக்கு நெருஞ்சிப் பழம் .
    (ப-உ) அனிச்சமும் அன்னத்தின் தூவியும் -அனிச்சம் பூவும்; அன்னத்தின் தூவியும் -அன்னப்பறவையின் இறகும்; மாதர் அடிக்கு நெருஞ்சிப்பழம் -இம்மாதின் பாதங்கள் (மிதிக்க) நெருஞ்சிப் பழம்போல வருத்தஞ் செய்யும் .

(க-உ) அனிச்சம் பூவும் அன்னத்தின் இறகும் இப்பெண்ணின் பாதங்களுக்கு நெஞ்சிப் பழம்போல் வருத்தங் கொடுக்கும் . (1120)

113. காதற் சிறப்புரைத்தல்
(காதற் சிறப்புரைத்தல் -தலைமகன் தன் காதல் மிகுதி கூறலும் இதலைமகள் தன் காதல் மிகுதி கூறலும் )

1.  பாலொடு தேன்கலந் தற்றே பணிமொழி
    வாலெயி றூறிய நீர் .

(ப -உ) பணி மொழி - இம்மெல்லிய சொல்லை உடையவளது;வால் எயிறு ஊறிய நீர்;பால் ஒடு தேன் கலந்து அற்று - பாலோடு கலந்தது போன்றது .

(க-உ) இம் மெல்லிய சொல்லை உடையவளது வெள்ளிய பற்களி னின்றும் ஊறிய நீர் பாலோடு தேiiக் கலந்தது போன்ற இனிமை யுடையது . (1122)

2.  உடம்போ டுயிரிடை யென்னமற் றன்ன
    மடந்தையோ டெம்மிடை நட்பு .

(ப-உ) மடந்தை ஓடு -இப்பெண்ணோடு;எம் இடை நட்பு - எம்மிடத்து உண்டாகிய உறவு;உடம்பு ஓடு உயிர் இடை என்ன அன்ன -உடம்போடு உயிருக்கு எப்படிப்பட்ட நட்பு உண்டோ அப்படிப் பட்டதாகும் .

(க-உ) இப்பெண்ணுக்கும் எனக்குமுள்ள நட்பு உயிருக்கும் உடலுக்குமுள்ள நட்புப் போன்றது . (1121)

3.  கருமணியில் பாவாய்நீ போதாயாம் வீழும்
    திருநுதற் கில்லை யிடம் .

(ப-உ)கருமணியில் பாவாய் - என் கருமணியில் இருக்கின்ற பாவையே !;நீ போதாய் - நீ (அவ்விடத்தைவிட்டுப்) போவாயாக; யாம் வீழும் திரு நுதற்கு இடம் இல்லை -(நீ விட்டுப் போகாயாயின்) எம்மால் விரும்பப்படுகின்ற அழகிய நெற்றியுடையவளுக்கு (தங்குவதற்கு) வேறு இடம் இல்லையாகும் .

(க-உ) எனது கருமணியிலிருக்கும் பாவையே ! நீ அவ்விடத்தை விட்டுப்போ; போகாயாயின் நான் விரும்புகின்ற அவளுக்கு இடம் வேறு இல்லை . (1123)

4.  வாழ்தல் உயிர்க்கன்னள் ஆயிழை சாதல்
    அதற்கன்னள் நீங்கு மிடத்து .

(ப-உ) ஆய் இழை - ஆராய்ந்தெடுத்த அணிகலன்களை அணிந்தவள்; உயிர்க்கு வாழ்தல் அன்னள் - (சேரும்போது ) உயிருக்கு (உடம்போடுகூடி) வாழ்தல் போலாகின்றாள்;நீங்கும் இடத்து -பிரியும்போது;அதற்கு சாதல் அன்னள் - அவ்வுயிருக்குச்சாதல் எப்படியோ அப்படித் துன்பம் தருகின்றவளாகின்றாள்.

(க-உ)ஆய்ந்தெடுத்த ஆபரணமணிந்த இவள் சேரும்போது உயிர் உடம்போடு சேர்ந்து வாழ்தல் போன்று இன்பமாயிருக்கின்றது; சாகும் போது உயிர் எப்படித் துன்பம் அடைகின்றதோ அது போன்ற துன்பம் இவள் பிரியும்போது உண்டாகின்றது . (1124)

5.  உள்ளுவன் மன்யான் மறப்பின் மறப்பறியேன்
    ஒள்ளமர்க் கண்ணாள் குணம் .

(ப-உ) யான் - நான்;ஒள் அமர் கண்ணுள் குணம் மறப்பின் - ஒளியுடையனவாய்ப் போர் செய்கின்ற கண்களையுடைய வளது குணங்களை மறந்தேனாயின்;உள்ளுவன் - நினைப்பேன்;மறப்பு அறியோன் - நான் (அவைகளை) மறந்து அறியேன் .

(க-உ) ஒளிவுடையனவாய்ப் போர் செய்கின்றவும் ஆன கண்களை உடையவளது குணங்களை நான் மறந்தேனாயின்; உடன் - நினைப்பேன்; ஆனால் , நான் ஒருபோதும் அவ்வாறு மறந்ததில்லை . (1125)

6.  கண்ணுள்ளிற் போகார் இமைப்பிற் பருவரார்
    நுண்ணியரெங் காத லவர் .

(ப-உ) எம் காதலவர் கண் உள்ளில் போகார் - எனது காதலர் எனது கண்ணுள்ளே நின்றும் (வெளியே) போகமாட்டார்; இமைப்பின் - (அவர் அங்கு இருப்பதை மறந்து ) இமை வெட்டினேனாயின்; பருவரார்; வருந்திமாட்டார்; நுண்ணியர் - அவர் அதிக நுட்பமானவர் .

(க-உ) எனது காதலர் எனது கண்களை விட்டு எப்பொழுதும் வெளியே செல்லார்;அவர் அங்கு இருப்பதை மறந்து இமைகொட்டினே னாயினும் அவர் வருந்த மாட்டார்;அவர் அதிக நுட்பமானவர் . (1126)

7.  கண்ணுள்ளார் காத லவராகக் கண்ணும்
    எழுதேங் கரப்பாக் கறிந்து .

(ப-உ) காதலவர் கண்உள்ளார் ஆக - எனது காதலர் எனது கண்ணுள் இருக்கிறாராதலால்; கரப்பாக்கு அறிந்து - அவர் மறைந்து விடுவாரென்று அறிந்து; கண்ணும் எழுதேம் - கண்ணுக்கு மை எழுத மாட்டோம் .

(க-உ)காதலவர் என் கண்ணுள்ளே யிருக்கிறாராதலால் அவர் அப்போது மறைந்து விடுவாரென நினைந்து நாம் கண்ணுக்கு மை தீட்டமாட்டோம். (1127)

8.  நெஞ்சத்தார் காத லவராக வெய்துண்டல்
    அஞ்சுதும் வேபாக் கறிந்து .

(ப-உ) காதலவர் நெஞ்சத்தார் ஆக - எனது காதலர் நெஞ்சுள்ளே இருக்கின்றாராதலால்;வெய்து உண்டல் - சூடு உள்ள உணவை உண்பதற்கு; அஞ்சுதும் - பயப்படுகின்றோம் :வேபாக்கு அறிந்து - (அது) அவருக்குச் சுடுமென்று அறிந்து .

(க-உ) எனது காதலர் என் நெஞ்சினுள் இருக்கின்றார்; அவருக்குச் சுடு மென்று அறிந்து நான் சூடானவற்றை உண்ப தில்லை . (1128)

9.  இமைப்பிற் கரப்பாக் கறிவல் அனைத்திற்கே
    ஏதில ரென்னுமிவ் வூர்.

(ப-உ) இமைப்பின் - (என் கண்கள்) இமைக்குமாயின், கரப்பாக்கு அறிவல் - அவர் மறைந்து விடு
வாரென அறிவேன் (இமையேன்); அனைத்திற்கே - அவ்வளவிற்கே ; இவ்வூர் ஏதிலர் என்னும் - இவ்வூரி லுள்ளவர் (எனக்கு உறக்கம் வராது நோய் செய்தவர்) அன்பிலர் என்று சொல்லுவர்.

(க-உ) என் கண் இமைக்குமாயின் உள் இருக்கின்ற காதலர் மறைவர் என்று நினைத்துக் கண்மூடாதிருப்பேன்; அதனைக்கண்ட ஊரார் என் காதலர் அன்பில்லாதவர் என்று சொல்வர். (1129)

10. உவந்துறைவர் உள்ளத்து என்றும் இகந்துறைவர்
    ஏதிலர் என்னுமிவ் வூர்.

(ப-உ) உள்ளத்துள் என்றும் உவந்து உறைவர் - (காதலர்) மனத்தில் என்றும் மகிழ்ந்து தங்குவர்; (அதனை அறியாமல்) இவ்வூர் - இவ்வூரி லுள்ளவர்; இகந்து உறைவர் ஏதிலார் என்னும் - பிரிந்து இருக்கின்றார் அன்பில்லாதவர் என்று சொல்வர்.

(க-உ) எனது காதலர் எனது மனத்திலே உறைகின்றார்; அதனை அறியாத ஊரவர் அன்பில்லாதவர் பிரிந்து உறைகின்றார் என்று சொல்வர். (1130)

114. நாணுத்துறவுரைத்தல்
(நாணுத்துறவுரைத்தல் - காதல் மிகுதியால் நாணத்தை விடுதல்.)

1.  காமம் உழந்து வருந்தினார்க் கேமம்
    மடலல்ல தில்லை வலி.
    (ப-உ) காமம் உழந்து வருந்தினார்க்கு - காமத்தை அனுபவித்து (பின் அது பெறாமல்) துன்பமடைந்த ஆடவருக்கு; ஏமம் மடல் அல்லது வலி இல்லை - பாதுகாப்புக் கருக்குமட்டையாற் செய்யப்பட்ட குதிரையல்லது வலியது இல்லை.

(மடலேறுதல் : தன்னால் காதலிக்கப்பட்டவளைப் பெற முடியாத போது ஆடவன் கருக்கு மட்டையாற்செய்த குதிரை மேலேறித் தற்கொலை செய்துகொள்வதாகப் புலராற் சொல்லப்படுவதோர் கற்பனை.)

(க-உ) காமத்தை அனுபவித்துப் பின்பு அது பெறாது வருந்தின வர்க்கு அத்துன்பத்தைத் தீர்க்கும் துணை கருக்கு மட்டைக் குதிரையே யாகும் (மடலேறுதல்). (1131)

2.  நோனா உடம்பும் உயிரும் மடலேறும்
    நாணினை நீக்கி நிறுத்து.

(ப-உ) நோனா உடம்பும் உயிரும் - (அவ்வருத்தத்தைத்) தாங்க மாட்டாத உடம்பும் உயிரும்; நாணினை நீக்கி நிறுத்து - நாணத்தைத் தூர நீக்கி நிறுத்திவிட்டு; மடல் மா ஏறும் - மடற் குதிரையை ஏற நினைந்தன.

(க-உ) காதல் வருத்தத்தைத் தாங்கமாட்டாத உடம்பும் உயிரும் நாணத்தைத் தூர நிறுத்திவிட்டு மடற்குதிரை ஏறத்துணிந்தன.

3.  நாணொடு நல்லாண்மை பண்டுடையேன் இன்றுடையேன்
    காமுற்றா ரேறும் மடல்.

(ப-உ) நாண் ஒடு நல் ஆண்மை - வெட்கத்தோடு மிகுந்த வீரமும்; பண்டு உடையேன் - முன்னமே உடையேன்; (அவை காதல் காரணமாக நீங்குதலால்) காமுற்றார் ஏறும் மடல் இன்று உடையேன் - காமமிகுந்தவர் ஏறும் மடலை இப்போது உடையவனாகின்றேன்.

(க-உ) ஒரு காலத்தில் வெட்கமும் மிக்க வீரமும் உடையவனா
யிருந்தேன்; இப்பொழுது நான் காமம் மிகுந்தார் ஏறும் மடற்குதிரையை உடையவனா யிருக்கின்றேன். (1133)

4.  காமக் கடும்புனல் உய்க்குமே நாணொடு
    நல்லாண்மை யென்னும் புணை.

(ப-உ) நாண் ஒடு நல் ஆண்மை என்னும் புணை - நாணமும் நல்ல வீரமும் ஆகிய தெப்பங்களை; காமம் கடும் புனல் உய்க்கும் - காமமாகிய வலிய வெள்ளம் (என்னிடமிருந்து பிரித்துக்) கொண்டு போகின்றது.

(க-உ) நாணமும் வீரமும் என்கின்ற தெப்பங்களைக் காமம் என்னும் வலிய வெள்ளம் என்னை விட்டுப் பிரித்துக் கொண்டு போகின்றது. (1134)

5.  தொடலைக் குறுந்தொடி தந்தாள் மடலொடு
    மாலை யுழக்கும் துயர்.

(ப-உ) மாலை உழக்கும் துயர் - மாலைக்காலத்தில் அனுபவிக்கும் துன்பத்தையும்; மடலொடு - மடற்குதிரையையும்; தொடலைக் குறுந் தொடி தந்தாள் - மாலைபோல் தொடுத்த சிறிய வளைகளையுடையவள் எனக்குத் தந்தாள்.

(க-உ) மாலைபோல் தொடுத்த வளைகளை அணிந்தவர் மாலைக் காலத்தில் அனுபவிக்கப்படும் துன்பத்தை எனக்குத் தந்தாள்.

6.  மடலூர்தல் யாமத்து முள்ளுவேன் மன்ற
    படலொல்லா பேதைக்கென் கண்.

(ப-உ) பேதைக்கு - இப்பெண் காரணமாக; என் கண் படல் ஒல்லா - என் கண்கள் தூங்குதலைப் பொருந்தாவாம்; யாமத்தும் - பாதி இரவிலும்; மன்ற மடல் ஊர்தல் உள்ளுவேன் - மடலூர்தலை மிகுதியும் நினைத்துக் கொண்டிருப்பேன்.

(க-உ) இப்பெண்காரணமாக எனது கண்கள் தூங்கா; பாதி இரவிலும் மடலூர்தலை நினைத்துக்கொண்டிருப்பேன். (1136)

7.  கடலன்ன காமம் உழந்தும் மடலேறாப்
    பெண்ணின் பெருந்தக்க தில்.

(ப-உ) கடல் அன்ன காமம் உழந்தும் - கடல்போன்ற கரையற்ற காதல் நோயால் வருந்தியும்; மடல் ஏறா பெண்ணின் - மடற்குதிரை ஏறாமல் (பொறுத்திருக்கின்ற) பெண்ணைப்போல; பெருந்தக்கது இல் - மிக்க தகுதியையுடைய பிறப்பு இல்லை.

(க-உ) கடல்போற் கரையற்ற காதல் நோய் வருத்திய போதும் மடற்குதிரை ஏறாது பொறுத்திருக்கின்ற பெண்ணைப் போல மேலான தகுதியுடைய பிறப்பு வேறு இல்லை. (1137)

8.  நிறையரியர் மன்னளியர் என்னாது காமம்
    மறையிறந்து மன்று படும்.

(ப-உ) காமம் - (பெண்ணினது) காமம்; நிறை அரியர் - (இவள்) கற்புடையவளாயிருத்தலினால் வெல்லற்கரியவள் என்று அஞ்சாமலும்; மன் அளியர் என்னாது - மிகவும் இரங்கத்தக்க வளென்று இரங்காமலும்; மறை இறந்தும் மன்றுபடும் - மறைவாயிராமல் வெளித்தோன்றும். (இது தலைவி கூற்று)

(க-உ) பெண்ணினது காமம் அடக்கி வைக்கமுடியாமல் பிறரறியும் படி வெளிப்பட்டுவரும். (1138)

9.  அறிகிலார் எல்லாரும் என்றேஎன் காமம்
    மறுகின் மறுகும் மருண்டு.

(க-உ) என் காமம் - எனது காமம்; எல்லாரும் அறிகிலார் என்று - எல்லாரும் என்னை அறியாதிருக்கின்றார்கள் என்று; (நானே வெளிப்பட்டு அறிவிப்பேனென்று) மறுகில் மருண்டு மறுகும் - வீதியிலே மயங்கிச் சுழலுகின்றது.

(க-உ) யான் முன் அடங்கியிருத்தலால் என்னை எல்லாரும் அறியவில்லை, இனி நான் அடங்கியிராது வெளிப்பட்டு அறிவிப்பே னென்று கருதி எனது காமம் இவ்வூர்த்தெருவிலே மயங்கிச் சுழல்கின்றது. (1139)

10. யாங்கண்ணிற் காண நகுப அறிவில்லார்
    யாம்பட்ட தாம்படா வாறு.

(ப-உ) யாம் கண்ணில் காண அறிவு இல்லார் நகுப - நான் கண்ணாற் காணும்படி அறிவில்லாதவர் நகையாடுவர்; யாம் பட்ட தாம் படா ஆறு - யாம்பட்ட நோய்களைத் தாம் அடையாமையால்.

(க-உ) யான் காணும்படி என்னை அறிவில்லாதார் சிரிப்பர்; அதற்குக் காரணம் நான் படும் துன்பத்தை அவரும் அடையாமையே.(1140)

115. அலரறிவுறுத்தல்
(அலரறிவுறுத்தல் - இக்களவொழுக்கத்தை அறிந்த பிறர் தூற்றுதல் தனக்கு நன்மையுடைத்தாதலைத் தலைவன் தோழிக்குத் தெரிவித்தல்)

1.  அலரெழ ஆருயிர் நிற்கும் அதனைப்
    பலரறியார் பாக்கியத் தால்.

(ப-உ) அலர் எழ - (எங்கள் தொடர்பை) பிறர் அறிந்து தூற்றுதல் எழுதலால்; ஆர் உயிர் நிற்கும் - அரிய உயிரானது (அவளையடைந்தாற் போல) நிலைபெறும்; அதனை பாக்கியத்தால் பலர் அறியார் - அந்நிலையை நல்வினையால் (நானே அறிவேன்; தூற்றுகின்ற) பலரும் அறியமாட்டார்.

(க-உ) பலர் தூற்றுவதால் எனது உயிர் நிலைபெறுகின்றது; அது எனது நல்ல பாக்கியமென்பதை மற்றவர் அறியமாட்டார். (1141)

2.  மலரன்ன கண்ணாள் அருமை அறியா
    தலரெமக் கீந்ததிவ் வூர்.

(ப-உ) மலர் அன்ன கண்ணாள் அருமை அறியாது - பூப்போன்ற கண்களையுடையவளை அடைதற்கு அருமையை அறியாது; இவ்வூர் அலர் எமக்கு ஈந்தது - இந்த ஊரவர் தூற்றுதலால் அவளை எனக்குக் கொடுத்தது.

(க-உ) பூப்போன்ற கண்களையுடையவளை அடைதற்கு அருமையை அறியாத இவ்வூரவர் இவனோடு இவளுக்கு நட்புண்டு என்று தூற்றுதலால் அவளை எனக்குக் கொடுத்தது. (1142)

3.  உறாஅதோ ஊரறிந்த கௌவை அதனைப்
    பெறாஅது பெற்றன்ன நீர்த்து.

(ப-உ) ஊர் அறிந்த கௌவை - இவ்வூரார் அறிதலால் உண்டான தூற்றுதல்; உறாதோ - எனக்குக் கிடைத்தல் ஒன்று மாத்திரமன்று; பெறாது பெற்றது அன்ன நீர்த்து - (அவள் சேர்க்கையைப்) பெறாமல் இருக்கும் போதே பெற்றதுபோன்று இன்பந்தரும் தன்மையையும் உடையது.

(க-உ) இவ்வூரார் அறிதலால் உண்டாகிய தூற்றுதல் எனக்குக் கிடைக்கத் தகுந்த பேறாகக் கருதுகிறேன் ; அது அவள் சேர்க்கையைப் பெறாதபோதே அதனைப் பெற்றதுபோன்ற இன்பத்தைத்தரும் தன்மை யையும் உடையது. (1143)

4.  கவ்வையால் கவ்விது காமம் அதுவின்றேல்
    தவ்வென்னும் தன்மை யிழந்து.

(ப-உ) காமம் கவ்வையால் கவ்விது - காமம் எழுகின்ற தூற்றுதலால் மேலும் மிகுதலையுடையது ; அது இன்றேல் தன்மை இழந்து தவ் என்னும் - அத்தூற்றுதல் இல்லையானால் இன்பம் தருதலை இழந்து சுருங்கிப் போகும்.

(க-உ) தூற்றுதல் எழுதலினால் மனத்தில் காதல் வளர்கின்றது ; அது இல்லாவிட்டால் அது இன்பஞ்செய்யாது வற்றிப்போகும். (1144)

5.  களித்தொறுங் கள்ளுண்டல் வேட்டற்றாற் காமம்
    வெளிப்படுந் தோறு மினிது.

(ப-உ) களித்தொறும் கள்ளுண்டல் வேட்டற்று - (கள்ளுண் டார்க்கு) கள்ளுண்டு களிக்கும்போதெல்லாம் மேலும் கள்ளுண்ணுதல் இனிதாகும் தன்மைபோல; காமம் வெளிப்படுந்தோறும் இனிது - காமம் மிகும்போ தெல்லாம் இனிமையாயிருக்கும்.

(க-உ) கள்ளுண்பவர்களுக்கு மேலும் மேலும் கள் உண்ணும் போது இனிதாகும். அதுபோலக் காமம் மிகும்போதெல்லாம் இனிமையா யிருக்கும். (1145)
(தலைவி கூற்று)

6.  கண்டது மன்னும் ஒருநாள் அலர் மன்னும்
    திங்களைப் பாம்புகொண் டற்று.

(ப-உ) கண்டது ஒருநாள் - (தலைவனை நான்) கண்டது ஒரு நாளேயாகும் ; அலர் திங்களை பாம்பு கொண்டற்று - (அதனால் எழுந்த) தூற்றுதல் சந்திரனைப் பாம்பு விழுங்கிய செய்திபோல உலகு எங்கும் அறியும்படி பரவியது.

(க-உ) நான் தலைவரைக்கண்டது ஒருநாள்; அதனால் எழுந்த தூற்றுதல் சந்திரனைப் பாம்பு பற்றியதுபோல உலகெல்லாம் அறியும்படி யாயிற்று. (1146)

7.  ஊரார் கௌவை எருவாக அன்னைசொல்
    நீராக நீளுமிந் நோய்.

(ப-உ) இந்நோய் - இக்காதல் நோயாகிய (பயிர்); ஊரார் கௌவை எரு ஆக - ஊரவரின் தூற்றுதல் எருவாகவும்; அன்னை சொல் நீர் ஆக - அதனைக்கேட்டு அன்னை சொல்லுகின்ற கடுஞ் சொற்கள் நீராகவும்; நீளும் - வளரும்.

(க-உ) இக்காதல் நோயாகிய பயிர் ஊரவரின் தூற்றுதலை எருவாக வும் அன்னையின் கடிய சொல்லை நீராகவும் பெற்று வளரும். (1147)

8.  நெய்யால் எரிநுதுப்பேம் என்றற்றால் கௌவையால்
    காமம் நுதுப்பே மெனல்.
    (ப-உ) கௌவையால் காமம் நுதுப்பேம் எனல் - தூற்றுதலால் காதலை அவிப்போமென்று நினைத்தல்; நெய்யால் எரி நுதுப்பேம் என்றற்று - நெய்யால் எரி நுதுப்பேம் என்றற்று - நெய்யால் நெருப்பை அவிப்போம் என்று நினைத்தலோடொக்கும்.

(க-உ) தூற்றுதலினால் காதலை அணைப்போம் என்று நினைத்தல் நெய்யினால் நெருப்பை அணைப்போம் என்று நினைத்தல் போன்றது. (1148)

9.  அலர்நாண வொல்வதோ அஞ்சலோம் பென்றார்
    பலர்நாண நீத்தக் கடை.

(ப-உ) அஞ்சல் ஓம்பு என்றார் - பயப்படாதே என்று சொன்ன காதலரே; பலர் நாண நீத்தக் கடை - பலர்முன் நான் நாணும்படி என்னை விட்டுப் பிரிந்தபின்; அலர் நாண ஒல்வதோ - தூற்றுதலுக்கு நான் நாணக்கூடுமோ?

(க-உ) உன்னைவிட்டுப் பிரியேன், பயப்படாதே என்று சொன்ன காதலர் நான் பலர்முன் நாணும்படி பிரிந்தாராயின் நான் பிறர் தூற்றுவதற்கு நாணுவேனோ? (1149)

10. தாம்வேண்டின் நல்குவர் காதலர் யாம்வேண்டும்
    கௌவை எடுக்குமிவ் வூர்.

(ப-உ) யாம் வேண்டும் கௌவை இவ்வூர் எடுக்கும் - நாம் (உடன்போக்கின்பொருட்டு) விரும்புகின்ற தூற்றுதலை இவ்வூர் எழுப்பும் ; காதலர் வேண்டின் தாம் நல்குவர் - காதலர் நாம் கேட்டுக்கொண்டால் (உடன் போக்கு - பெற்றோர் அறியாமல் காதலி காதலருடன் செல்லுதல்.)

(க-உ) உடன்போக்கின் பொருட்டு நாம் விரும்புகின்ற தூற்றுதலை இவ்வூரவர் செய்வர்; நான் காதலனை விரும்பிக் கேட்டால் அவர் உடன் போக்குக்கு உடன்படுவர். (1150)


2. கற்பியல்

(கற்பியல் - தலைவன் தலைவியர் மணந்து வீட்டிலிருந்து இல்லறம் நடத்து மிடத்து நிகழும் செயல்களைக் கூறும் பகுதி).

116. பிரிவாற்றாமை
(தலைவி கூற்று)

1.  செல்லாமை உண்டேல் எனக்குரை மற்றுநின்
    வல்வரவு வாழ்வார்க் குரை.

(ப-உ) செல்லாமை உண்டேல் எனக்கு உரை - (நீ என்னைப்) பிரியாமை உண்டாயின் அதனை எனக்குச் சொல்லு; மற்று - அது அல்லாமல்; நின் வல்வரவு வாழ்வார்க்கு உரை - (பிரிந்து போய்) விரைவில் வருதலை நீ உயிர் வைத்துக் கொண்டிருப்பவருக்குச் சொல்லு. (இது தோழி தலைவற்கு சொல்லியது.)

(க-உ) நீ பிரியவில்லை என்று சொல்வதானால் எனக்குச் சொல்லு ; அதுவல்லாமல் நீ சென்று விரைந்து வருவேனென்று சொல்ல விரும்பினால் உயிர்வைத்துக் கொண்டிருப்பவருக்குச் சொல். (நீ வரும்வரை நான் உயிருடன் இருக்கமாட்டேன்.) (1151)

2.  இன்கண் உடைத்தவர் பார்வல் பிரிவஞ்சும்
    புன்கண் உடைத்தாற் புணர்வு.

(ப-உ) அவர் பார்வல் இன்கண் உடைத்து - (முன்னாளில்) அவர் பார்வை எனக்கு இன்பமுடையதாயிருந்தது; புணர்வு - இன்று நாம் சேர்ந்திருந்தபோதும்; பிரிவு அஞ்சும் புன்கண் உடைத்து - அவர் பிரிந்து செல்வார் என்று எண்ணும் துன்பத்தை அச்சேர்க்கை உடையது. (இது தலைவி தோழிக்குச் சொல்லியது)

(க-உ) முன்பு அவருடைய பார்வை நமக்கு இன்பத்தைக் கொடுத்தது; இப்பொழுது நாம் சேர்ந்திருந்தபோதும் அவர் பிரிந்து விடுவாரோ என எண்ணும் துன்பத்தை அச் சேர்க்கை உடையது. (1152)

3.  அரிதரோ தேற்றம் அறிவுடையார் கண்ணும்
    பிரிவோ ரிடத்துண்மை யான்.

(ப-உ) அறிவு உடையார் கண்ணும் - (பிரியேனென்று தான் சொன்னதையும், நான் பிரிவைப் பொறுக்க மாட்டேன் என்பதையும்) அறிய வல்லரான காதலரிடத்தும்; ஓர் இடத்து பிரிவு உண்மையான் - ஒரு காரணம் பற்றிப் பிரிவு உண்டாகுமெனத் தோன்றுதலால்; தேற்றம் அரிது - (அவரை) முழுதும் நம்புதல் அரிது.

(க-உ) தான் பிரியேன் என்று சொன்னதையும், தான் பிரிய நான் அப்பிரிவைப் பொறுக்கமாட்டேன் என்பதையும் அறியக்கூடிய காதலர் ஒரு காரணம் பற்றிப் பிரிதல் கூடும் எனத் தெரிதலால் அவரை முற்றாக நம்பக்கூடவில்லை. (1153)

4.  அளித்தஞ்ச லென்றவர் நீப்பின் தெளித்த சொற்
    தேறியார்க் குண்டோ தவறு.

(ப-உ) அளித்து அஞ்சல் என்றவர் - (முன்னாளில்) கருணை செய்து அஞ்சாதிரு என்றவர்; நீப்பின் - பிரிவாரானால்; தெளித்த சொல் தேறியார்க்கு தவறு உண்டோ - தெளிவிக்கப்பட்ட சொல்லை நம்பியவர்க்குக் குற்றம் உண்டோ?

(க-உ) முன்பு, உன்னைப் பிரியேன், பயப்படாதிரு என்று சொன்னவர் பிரிவாரானால் அவர் சொல்லை நம்பியவரிடத்தில் குற்ற முண்டோ? (1154)

5.  ஓம்பி னமைந்தார் பிரிவோம்பல் மற்றவர்
    நீங்கின் அரிதாற் புணர்வு.

(ப-உ) ஓம்பின் - (என் உயிரைப் பிரியாமல்) காப்பாற்றுவா யானால்; அமைந்தார் பிரிவு ஓம்பல் - கணவனாய் அமைந்த அவரது பிரிவைத் தடுப்பாயாக; மற்று அவர் நீங்கின் - அவ்வாறின்றி அவர் பிரிந்தால்; புணர்வு அரிதால் - பின்பு அவரைச் சேர்தல் அரிதாகும் (உயிரும் பிரிந்து போய்விடும் என்றவாறு).

(க-உ) தோழியே! நீ எனது உயிரைக் காப்பாற்ற விரும்பினால் எனது கணவரின் பிரிவைத் தடு; அவர் பிரிந்து சென்று விட்டால் எனது உயிரும்பிரிந்து சென்றுவிடும்; பின் அவரைக் கூடுதல் அரிது. (1155)

7.  துறைவன் துறந்தமை தூற்றாகொல் முன்கை
    இறைஇறவா நின்ற வளை.

(ப-உ) துறைவன் துறந்தமை - கணவன் பிரிந்துபோனமையை ; முன்கை இறை இறவா நின்றவளை - எனது முன்கை மணிக்கட்டினின்றும் கழலுகின்ற வளையல்கள்; தூற்றா கொல் - (எவர்க்கும்) அறிவிக்க மாட்டாவோ.

(க-உ) கணவன் பிரிந்து போனமையை எனது வளையல்கள் கழல்வதால் எவர்க்கும் அறிவித்துவிடும். (1157)

8.  இன்னா தினனில்லூர் வாழ்தல் அதனினும்
    இன்னா தினியார்ப் பிரிவு.

(ப-உ) இனன் இல் ஊர் வாழ்தல் இன்னாது - (தமது குறிப்பை அறியும்) தோழியர் இல்லாத வேறு ஊரில் வாழ்தல் துன்பஞ் செய்வதாகும்; இனியார் பிரிவு அதனிலும் இன்னாது - காதலைப்பிரிதல் அவ்வாறு வாழ்தலைக் காட்டிலும் துன்பஞ் செய்வதாகும்.

(க-உ) குறிப்பறியும் தோழியரில்லாத ஊரில் வாழ்தல் துன்பந்தருவ தாகும்; காதலரைப் பிரிதல் அதனைப்பார்க்கிலும் துன்பந் தருவதாகும். (1158)

9.  தொடிற்சுடின் அல்லது காமநோய் போல
    விடிற்சுடல் ஆற்றுமோ தீ.

(ப-உ) தீ தொடின் சுடின் அல்லது - நெருப்புத் (தன்னை) தொட்டால் சுடும் அல்லாமல்; காமநோய் போல விடின் சுடல் ஆற்றுமோ - காதல் நோயைப்போல் விட்டு நீங்கினாலும் (அது) சுடவல்லதோ?

(க-உ) தொட்டாலல்லது நெருப்புச் சுடமாட்டாது. தூர இருப்பினும் காதல் நோய் சுடும். (1159)

10. அரிதாற்றி யல்லல்நோய் நீக்கிப் பிரிவாற்றிப்
    பின்னிருந்து வாழ்வார் பலர்.

(ப-உ) அரிது ஆற்றி - (பிரிவை அறிவித்தபோது) அதற்கு இணங்கி ; அல்லல் நோய் நீக்கி - (பிரிதலால் உண்டாகும்) துன்பத்தையும் நீக்கி ; பிரிவு ஆற்றி - பிரிவுக்குப் பொறுத்து; வாழ்வார் பலர் - பின் இருந்து வாழ்வார் பலர் உளரோ?

(க-உ) தலைவன் பிரிவை அறிவித்தபோது அதற்கு உடன்பட்டு அதனால் வரும் துன்பத்தையும் நீக்கிப் பிரிவுக்குப் பொறுத்துப் பின் உயிர் வாழ்வார் பலர் உளரோ? (ஒருவரும் இல்லை என்றவாறு). (1160)

117. படர் மெலிந்திரங்கல்
(படர் மெலிந்திரங்கல் - தலைவன் பிரிந்த வருத்தத்தினால் தலைவி மெலிந்து வருந்துதல்)

1.  மறைப்பேன் மன்யானிஃதோ நோயை யிறைப்பவர்க்(கு)
    ஊற்றுநீர் போல மிகும்.

(ப-உ) யான் நோயை மறைப்பேன் - யான் இந்நோயை (பிறர் அறிதற்கு அஞ்சி) மறைக்கின்றேன் ; (நிற்கவும்) இஃதோ - இந்நோயோ; இறைப்பவர்க்கு ஊற்று நீர் போல மிகும் - இறைப்பவர்க்கு மேலும் மேலும் நீர் ஊறுவது போலப் பெருகும்.

(க-உ) நான் இந்நோயைப் பிறர் காணுவதை நாணி மறைக்கின்றேன்; ஆனால் அது, இறைப்பவர்க்கு ஊற்று நீர் மேலும் மேலும் ஊறுவது போல வளர்ந்து பெருகுகின்றது. (1161)

2.  கரத்தலும் ஆற்றேனிந் நோயைநோய் செய்தார்க்(கு)
    உரைத்தலும் நாணுத் தரும்.

(ப-உ) இந்நோயை கரத்தலும் ஆற்றேன் - இந்த வருத்தத்தை (பிறர் அறியாமல்) என்னால் மறைத்தல் முடியாது ; நோய் செய்தார்க்கு உரைத்தலும் நாணு தரும் - எனக்கு இந்நோய் செய்தவருக்கு (தூது அனுப்பித்) தெரிவிக்கவும் எனக்கு நாணமாயிருக்கிறது.

(க-உ) இந்நோயைப் பிறரறியாமல் மறைக்க என்னால் முடிய வில்லை; காதலருக்குத் தூதனுப்பி இதனை அறிவிக்க என்றாலும் எனக்கு வெட்கமாயிருக்கிறது. (1162)

3.  காமமும் நாணும் உயிர்காவாத் தூங்குமென்
    நோனா உடம்பி னகத்து.

(ப-உ) என் நோனா உடம்பின் அகத்து - எனது தாங்க முடியாத உடம்பிடத்தே ; காமமும் - காதல் வருத்தமும்; நாணும் - வெட்கமும்; உயிர்காவா தூங்கும் - உயிர்சுமை தூக்கும் தடியாக அதனிடத்தே தொங்கும்.

(க-உ) தாங்கமுடியாத உடம்பிலே எனது உயிரானது காவு தடியாயிருக்க அதன் இரண்டு முனைகளிலும் பக்கத்துக் கொன்றாகக் காதல் நோயும் வெட்கமும் தொங்கும். (1163)

4.  காமக் கடல்மன்னும் உண்டே யதுநீந்தும்
    ஏமப் புணைமன்னு மில்.

(ப-உ) காமக் கடல் உண்டு - காதலாகிய கடலே எனக்கு நிலைத் திருக்கின்றது. அது நீந்தும் ஏமப்புணை இல் - அதனைக் கடக்கும் பாதுகாப்பாகிய தெப்பம் இல்லையாகும் - மன், உம் அசை.

(க-உ) காதலாகிய கடலே என்முன் இருக்கின்றது ; அதனை நீந்திக் கடக்கப் பாதுகாப்பாகிய தெப்பம் இல்லை. (1164)

5.  துப்பின் எவனாவர் மற்கொல் துயர்வரவு
    நட்பினுள் ஆற்று பவர்.

(ப-உ) நட்பினுள் துயர் வரவு ஆற்றுபவர் - நட்பாயிருக்கும்போதே துன்பத்தை வரச் செய்பவர் ; துப்பின் எவன் ஆவர் கொல் - பகையானால் என்ன செய்வரோ?
(க-உ) நட்பாயிருக்கும்போதே துன்பம் வரச் செய்பவர் பகை வந்தால் எவ்வாறிருப்பர்? (1165)

6.  இன்பங் கடல்மற்றுக் காமம் அஃதடுங்கால்
    துன்பம் அதனிற் பெரிது.

(ப-உ) காமம் இன்பம் கடல் - காதலினால் வருகின்ற இன்பம் கடல்போற் பெரியது; மற்று அடும் கால் துன்பம் அதனிற் பெரிது - இனி அது துன்பஞ் செய்யும்போது அத்துன்பம் கடலினும் பெரியதாகும்.

(க-உ) காதலால் வரும் இன்பம் கடல் போன்று பெரியது ; அது வருத்தஞ் செய்யும்போது அத்துன்பம் கடலினும் பெரியதாகும். (1166)

7.  காமக் கடும்புனல் நீந்திக் கரைகாணேன்
    யாமத்தும் யானே யுளேன்.

(ப-உ) காமம் கடும் புனல் நீந்தி கரை காணேன் - காமமாகிய பெரிய கடலை நீந்தி (அதற்குக்) கரையைக் கண்டிலேன்; யாமத்தும் யானே உளேன் - பாதி இரவிலும் துணையின்றி யான் தனித்திருக்கின்றேன்.

(க-உ) காதலாகிய பெரிய கடலை நீந்தி அதன் கரையை யான் காண வில்லை ; பாதி இரவிலும் துணையுமின்றி யான் தனித்திக்கின்றேன் . (1167)

8.  மன்னுயி ரெல்லாந் துயிற்றி அளித்திரா
    என்னல்ல தில்லை துணை .

(ப-உ) அளித்து மன் உயிர் எல்லாம் துயிற்றி - அருள் செய்து
செய்கின்ற; (உலகில்) நிலைபெற்ற உயிர்களை எல்லாம் நித்திரை கொள்ளச் இரா - இராக் காலத்துக்கு;என் அல்லது இல்லை - என்னை அல்லாமல் (வேறு) துணையில்லை .
(க-உ) இவ்வுலகிலுள்ள உயிர்களுக்கெல்லாம் அருள் செய்து நித்திரையைக் கொடுக்கின்ற இரவுக்கு என்னையல்லாமல் வேறு
துணையில்லை. (1168)

9.  காடியார் கொடுமையின் தாங்கொடிய இந்நாள்
    நெடிய கழியு மிரா .

(ப-உ) இந்நாள் - (பிரிவைத் தாங்கமாட்டாத) இந்த நாளிலே;நெடிய கழியும் இரா - நீண்டனவாய்ச் செல்கின்ற இரவுகள்; கொடியார் கொடுமையின் தாம் கொடிய - அக் கொடியவரது கொடுமைக்கு மேலே தாம் கொடுமை செய்கின்றன .

(க-உ) பிரிவைத் தாங்கமாட்டாத நாளிலே நீண்டதாகச் செல்கின்ற இரா அக்கொடியவர் செய்யும் கொடுமையிலும் பார்க்கப் பெரிய கொடுமையைச் செய்கின்றது . (1170)

10. உள்ளம்போன்று உள்வழிச் செல்கிற்பின் வெள்ளநீர்
    நீந்தல மன்னோஎன் கண் .

(ப-உ) உள்ளம் போன்று - எனது மனத்தைப் போல;உள் வழி - (எனது காதலர்) இருக்கும் இடத்துக்கு; என் கண் செல்கிற்பின் - எனது கண்கள் (விரைவில்) செல்லமுடியுமாயின்; வெள்ள நீர் நீந்தல் - வெள்ளத்தில் நீந்திக் கொண்டிருக்கமாட்டா .

(க-உ) எனதும் மனத்தைப்போல எனது கண்கள் என் காதலர் இருக்கு இடத்துக்கு விரைவில் செல்லமுடியுமானால் அவை கண்ணீர் வெள்ளத்தில் நீந்திக் கொண்டிருக்கமாட்டா . (1170)

118. கண் விதுப்பழிதல்
(கண் விதுப்பழிதல் - கண்கள் தலைவனைக் காண விரும்புதல்).

1.  கண்தாம் கலுழ்வ தெவன்கொலோ தண்டாநோய்
    தாங்காட்ட யாங்கண் டது.

(ப-உ) தாம் காட்ட - கண்கள் (காதலனை) எனக்குக் காட்டியதா லன்றோ; தண்டா நோய் யாம் கண்டது - இத்தீராத நோயை அனுபவிக்கின் றேன்; கண் தாம் கலுழ்வது எவன் - கண்கள் அழுவது ஏனோ?

(க-உ) கண்கள் காதலனை எனக்குக் காட்டினமை யாலன்றோ யான் இத்தீராத நோயை அனுபவிக்கின்றேன். இவ்வாறு எனக்கு நோயை உண்டாக்கிய கண்கள் இப்பொழுது அழுவது ஏனோ? (1171)

2.  தெரிந்துணரா நோக்கிய உண்கண் பரிந்துணராப்
    பைதல் உழப்ப தெவன்.

(ப-உ) தெரிந்து உணரா - (இனி வருவதை) ஆராய்ந்து அறியாமல்; நோக்கிய உண் கண் - பார்த்த மையுண்ட கண்கள்; பரிந்து உணரா பைதல் உழப்பது எவன் - அத் தவறை ஆராய்ந்தறியாது வருந்துவது எதற்காக?

(க-உ) பின் விளைவதை யோசியாமல் என் காதலனைப் பார்த்த கண்கள் தமது தவறை உணர்ந்துகொள்ளாது இப்பொழுது ஏன் வருந்தவேண்டும்? (1172)

3.  கதுமெனத் தாம்நோக்கித் தாமே கலுழும்
    இதுநகத் தக்க துடைத்து.

(ப-உ) கதுமென தாம் நோக்கி - விரைவாகத் தாம் பார்த்து; தாமே கலுழும் இது - தாமே இருந்து அழுகின்ற இவ்வறியாச் செயல்; நகத்தக்கது உடைத்து - சிரிக்கத்தக்க இயல்பை உடையது.

(க-உ) அன்று விரைவாகத்தாம் பார்த்து இப்பொழுது தாமே அழுகின்ற கண்களின் அறியாச்செயல் சிரிக்கத்தக்க தன்றோ! (1173)

4.  பெயலாற்றா நீருலந்த உண்கண் உயலாற்றா
    உய்வில்நோய் என்கண் நிறுத்து

(ப-உ) உயல் ஆற்றா உய்வுஇல் நோய் - பிழைக்கமுடியாததும் வருத்துவதுமாகிய நோயை; உண்கண் என்கண் நிறுத்து - மையுண்ட கண்கள் என்னிடத்தே உண்டாக்கிவிட்டு; பெயல் ஆற்றா நீர் உலந்த - அழமாட்டாதபடி நீர் வற்றிப்போயின.

(க-உ) என் மையுண்ட கண்கள் யான் பிழைக்க முடியாதபடி நோயை எனக்கு உண்டாக்கிவிட்டுத் தாமும் அழமாட்டாதபடி கண்ணீர் வற்றி விட்டன. (1174)

5.  படலாற்றா பைதல் உழக்கும் கடலாற்றாக்
    காமநோய் செய்தஎன் கண்.
    (ப-உ) கடல் ஆற்றா - கடலும் சிறிதாகும்படி; காம நோய் செய்த என் கண் - காதல் நோயைச் செய்த எனது கண்கள்; படல் ஆற்றா பைதல் உழக்கும் - தூங்கமுடியாமல் வருத்தத்தை அனுபவிக்கும்.

(க-உ) கடலிலும் பெரிய காதல் நோயைச் செய்த எனது கண்கள் தூங்கமுடியாதபடி துன்பத்தை அடைகின்றன. (1175)

6.  ஓஓ இனிதே எமக்கிந்நோய் செய்தகண்
    தாஅம் இதற்பட் டது.

(ப-உ) எமக்கு இந்நோய் செய்த கண் - எனக்கு இந்தத் துன்பத்தைச் செய்த கண்கள்; தாம் இதற்பட்டது - தாமும (தூங்காத) இத்துன்பத்துட் பட்டன; ஓஓ இனி - இது மிக இனிதாயிற்று.

(க-உ) எனக்கு இத்துன்பத்தைச்செய்த கண்கள் தாமும் தூங்காத துன்பத்தை அடைந்தன; இது மிக இனிதாயிற்று.

7.  உழந்துழந் துள்நீர் அறுக விழைந்திழைந்து
    வேண்டி யவர்க்கண்ட கண்.

(ப-உ) விழைந்து இழைந்து வேண்டி அவர் கண்ட கண் - விரும்பி உட்குழைந்து இடைவிடாமல் (அன்று) அத்தலைவரைப் பார்த்த கண்கள்; உழந்து உழந்து உள் நீர் அறுக - (அழும் துன்பத்தை) அனுபவித்து அனுபவித்து உள்ளே யுள்ள நீர் அற்றுப்போவதாக.

(க-உ) முன் அவரைக் கண்டு விரும்பி, உருகி, இடைவிடாது பார்த்த கண்கள் இப்பொழுது அழுது அழுது வருந்தி உள் நீர் வற்றிப் போகட்டும். (1117)

8.  பேணாது பெட்டார் உளர்மன்னோ மற்றவர்க்
    காணா தமைவில கண்.

(ப-உ) பேணாது - (மனதால்) விரும்பாராகி; பெட்டார் - (சொல்லால் மாத்திரம்) விரும்பியவர்; உளர் மன் - இருக்கின்றார்; கண் மற்று அவர் காணாது அமைவு இல - கண்கள் அவரைக் காணாமல் பொறுக்கின்றில.

(க-உ) மனதால் விரும்பாது, சொல்லால் விரும்புகின்றவர் போலக் காட்டியவர் பிரிந்து இருக்கின்றார்; கண்களோ அவரைக் காணாமல் இருக்கப் பொறுக்கின்றில. (1178)

9.  வாராக்கால் துஞ்சா வரின்துஞ்சா ஆயிடை
    ஆரஞர் உற்ற கண்.

(ப-உ) வாராக்கால் துஞ்சா - (என் கண்கள் கணவர்) வராதபோது அவர் வரவை எதிர்பார்த்து உறங்கமாட்டா; வரின் துஞ்சா - வந்தாராயின் அவர் பிரிவரென்று நினைத்து உறங்கமாட்டா; ஆயிடை - ஆகவே (இவ்விரண்டு) நிலைகளிலும்; என் கண் ஆர் அஞர் உற்றன - எனது கண்கள் பொறுக்கமுடியாத துன்பமடைந்தன.

(க-உ) காதலர் வராதவிடத்தும் அவர் வரவை எதிர்பார்த்து என் கண்கள் உறங்கமாட்டா; அவர் வந்தபோதும் அவர் பிரிவார் என்று நினைத்து உறங்கமாட்டா; இவ்விரண்டு நிலைகளிலும் எனது கண்கள் துன்பமடையும். (1179)

10. மறைபெறல் ஊரார்க்(கு) அரிதன்றால் எம்போல்
    அறைபறை கண்ணார் அகத்து.

(ப-உ) எம்போல் - எம்மைப்போல; அறை பறை கண்ணார் அகத்து - உள்ளதை வெளிப்படுத்தும் கண்களை உடையவர் நெஞ்சிலடங்கிய; மறை பெறல் ஊரார்க்கு அரிது அன்று - இரகசியத்தை அறிதல் ஊரவருக்கு அரிதல்ல.

(க-உ) எம்மைப்போல் உள்ளதை வெளிப்படுத்தும் கண்களை உடையவர் மனத்திலுள்ளவைகளை அறிதல் ஊரவருக்கு எளிது. (1180)

119. பசப்புறு பருவரல்
(பசப்புறு பருவரல் - பிரிவுநோயினால் உடல் நிறம்
மாறுபட்ட தலைவி வருந்துதல்)

1.  நயந்தவர்க்கு நல்காமை நேர்ந்தேன் பசந்தஎன்
    பண்பியார்க் குரைக்கோ பிற.

(ப-உ) நயந்தவர்க்கு - என்னை விரும்பிய தலைவருக்கு; நல்காமை நேர்ந்தேன் - அவர் பிரிவதற்கு உடன்பட்டேன்; பசந்த என் பண்பு யார்க்கு உரைக்கோ - (அப்பிரிவைத் தாங்கமாட்டாது) நிறம் வேறுபாடடைந்த என் இயல்பை யாருக்குச் சொல்லுவேன்?

(க-உ) என்னை விரும்பியவர் பிரிந்து செல்வதற்கு நானே உடன் பட்டேன்; அவர் பிரிந்த வருத்தத்தினால் நிறம் வேறுபட்டதை யாரிடம் சொல்லுவேன்? (1181)

2.  அவர்தந்தார் என்னும் தகையால் இவர்தந்தென்
    மேனிமேல் ஊரும் பசப்பு.

(ப-உ) பசப்பு - இப்பசலை நிறமானது; அவர் தந்தார் என்னும் தகையால் - காதலர் தந்தார் என்னும் களிப்புமிகுதியால்; என் மேனிமேல் இவர்தந்து ஊரும் - என் உடம்பு முழுவதிலும் ஏறிச் செல்லும்.

(க-உ) இப்பசலை நிறம் தன் காதலரால் தரப்பட்டது என்னும் செருக்கினாற் போலும் என் மேனிமேல் ஏறிச் செல்கின்றது. (1182)

3.  சாயலும் நாணும் அவர்கொண்டார் கைம்மாறா
    நோயும் பசலையும் தந்து.

(ப-உ) நோயும் பசலையும் தந்து - இக்காதல் நோயையும் பசலையையும் (அவர்) எனக்குத் தந்து; கைம்மாறா - பதிலாக; சாயலும் நாணும் கொண்டார் - எனது (மேனியின்) அழகையும் நாணத்தையும் அவர் பெற்றுக்கொண்டார்.

(க-உ) அவர் இக்காதல் நோயையும் பசலையையும் எனக்குத் தந்து கைம்மாறாக எனது அழகையும் நாணையும் பெற்றுக் கொண்டார். (காதல் நோயினால் எனது நாணமும் அழகும் மறைந்தன.)

4.  உள்ளுவன் மன்யான் உரைப்ப(து) அவர்திறமால்
    கள்ளம் பிறவோ பசப்பு.

(ப-உ) யான் உள்ளுவன் - யான் காதலரை மனதில் நினைக்
கின்றேன்; உரைப்பது அவர் திறம் - நான் சொல்வதும் அவர் நற்குணமே; பசப்பு கள்ளம் - (அவ்வாறாயினும்) இப்பசலை நிறம் வஞ்சனையாக வந்து நின்றது.

(க-உ) அவரை மனத்தில் நினைக்கின்றேன்; நான் பேசுவதும் அவர் நற்குணங்களையே; அப்படி இருந்தும் வஞ்சனையாக இப்பசலை நிறம் என் உடம்பில் பரவி நின்றது. (1184)

5.  உவக்காண்எங் காதலர் செல்வார் இவக்காண்என்
    மேனி பசப்பூர் வது.

(ப-உ) உவக்காண் - (நாமிருவரும்) உடனிருக்கும் அக்காலத்தில்; எம் காதலர் செல்வார் - எனது காதலர் சிறிது பிரிந்து செல்வாராயின்; என் மேனி பசப்பு ஊர்வது - எனது வடிவம் பசலை நிறம் அடைந்து விடும்; இவக்காண் - இப்பொழுது அது படராதோ?

(க-உ) நாம் உடனிருக்கும் காலத்திலும் காதலர் சிறிது பிரிந்து செல்வாராயின் உடம்பு முழுவதும் பசப்பு ஊர்ந்துவிடும். இப்பொழுது அது ஊராதோ ! (1185)

6.  விளக்கற்றம் பார்க்கும் இருளேபோல் கொண்கன்
    முயக்கற்றம் பார்க்கும் பசப்பு.

(ப-உ) விளக்கு அற்றம் பார்க்கும் இருளே போல் - விளக்கு ஒளி குறையும் சமயம் பார்த்து வரும் இருள் போல்; பசலை - பசலை நிறம்; கொண்கன் முயக்கு அற்றம் பார்க்கும் - தலைவனது சேர்க்கை முடியும் சமயத்தைப் பார்த்து நெருங்கிவரும்.

(க-உ) விளக்கு ஒளி குறையும் சமயத்தைப் பார்த்து இருள் நெருங்குவது போலக் காதலரின் பிரியும் சமயத்தைப் பார்த்துப் பசலை நிறம் நெருங்கும். (1186)

7.  புல்லிக் கிடந்தேன் புடைபெயர்ந்தேன் அவ்வளவில்
    அள்ளிக்கொள் வற்றே பசப்பு.

(ப-உ) புல்லிக் கிடந்தேன் - (முன்பு) ஒரு நாள் தழுவிக் கிடந்த நான்; புடை பெயர்ந்தேன் - சிறிது விலகினேன்; அவ்வளவில் பசப்பு அள்ளிக் கொள்வற்றே - உடனே பசப்பு நிறம் அள்ளிக் கொள்ளப்படும் பொருள் போல் வந்து நிறைந்தது.

(க-உ) முன்பு ஒருநாள் தழுவிக்கொண்டு கிடந்தேன்; பின்பு சிறிது பிரிந்தேன்; அப்பொழுது அள்ளிக்கொள்ளும் பொருள் போலப் பசப்பு என் உடல் முழுவதும் பரவி நின்றது. (1187)

8.  பசந்தாள் இவளென்ப(து) அல்லால் இவளைத்
    துறந்தார் அவரென்பார் இல்.

(ப-உ) இவள் பசந்தாள் என்பது அல்லால் - இவள் பசலை நிறமடைந்தாளென்று பழி சொல்வதல்லது; இவளை அவர் துறந்தார் என்பார் இல் - இவளை அவர் பிரிந்தார் என்று சொல்லுவார் யாரும் இல்லை.

(க-உ) இவள் பசலை நிறங் கொண்டாளென்று ஊரவர் என்னைப் பழி சொல்வர்; அவர் இவளைப் பிரிந்து சென்றாரென்று சொல்லுவார் யாரும் இல்லை. (1188)

9.  பசக்கமற் பட்டாங்கென் மேனி நயப்பித்தார்
    நன்னிலையர் ஆவர் எனின்.

(ப-உ) நயப்பித்தார் - (பிரிவுக்கு யான்) உடன்படும்படி சொல்லியவர்; நல் நிலையர் ஆவர் எனின் - நல்ல நிலையினர் ஆவராயின்; என் மேனி பட்டாங்கு பசக்க - எனது மேனி முன் படர்ந்தது போலப் பசலை படர்வதாக.

(க-உ) பிரிவுக்கு யான் உடன்படும்படியாகச் சொல்லியவர் குற்ற மில்லாதவராயின் என் மேனியின் மேல் முன்படர்ந்தது போலப் பசப்புப் படரட்டும். (1189)

10. பசப்பெனப் பேர்பெறுதல் நன்றே நயப்பித்தார்
    நல்காமை தூற்றார் எனின்.

(ப-உ) நயப்பித்தார் - முன் மகிழ்வித்துச் சேர்ந்தவர்; நல்காமை தூற்றார் எனின் - இன்று அருளாமையை (ஊரார்) தூற்றார்களாயின்; பசப்பு என பேர் பெறுதல் நன்றே - இவள் பசந்தாள் என்று பேர் எடுத்தல் நல்லதாகும்.

(க-உ) முன்பு மகிழ்வித்துச் சேர்ந்தவர் இன்று அருளாமல் இருப்பதை ஊரார் தூற்றமாட்டாராயின் நான் பசப்பு அடைந்தேன் எனப் பேரெடுத்தல் நல்லதே. (1190)

120. தனிப்படர் மிகுதி
(தனிப்படர் மிகுதி - பிரிதலினாலுண்டான வருத்தம் கணவனுக்கில்லாதிருக்கத் தனக்கு அவ்வருத்தம்
மிகுதியாயிருப்பதாகத் தலைவி சொல்லுதல்)

1.  தாம்வீழ்வார் தம்வீழப் பெற்றவர் பெற்றாரே
    காமத்துக் காழில் கனி.

(ப-உ) தாம் வீழ்வார் தம் வீழ பெற்றவர் - தம்மால் விரும்பப்பட்ட கணவர் தம்மை விரும்பப் பெற்ற பெண்கள்; காமத்து காழ் இல் கனி பெற்றாரே - காமநுகர்வினது விதையில்லாத பழத்தைப் பெற்றவர்களாவர்.

(க-உ) தாம் காதலிக்கின்ற கணவரால் விரும்பப்படுகின்ற பெண்கள் காமத்தின் விதையில்லாப் பழத்தைப் பெற்றவராவர்.

2.  வாழ்வார்க்கு வானம் பயந்தற்றால் வீழ்வார்க்கு
    வீழ்வார் அளிக்கும் அளி.

(ப-உ) வீழ்வார்க்கு - காதலிக்கின்ற பெண்களுக்கு; வீழ்வார் - (அவரைக்) காதலிக்கின்ற கணவர்; அளிக்கும் அளி - செய்யும் கருணை
யானது; வாழ்வார்க்கு வானம் பயந்தற்று - (தன்னை நம்பி) உயிர் வாழ்கின்ற வர்களுக்கு மழை அளவறிந்து பெய்தது போலாகும்.

(க-உ) காதலிக்கின்ற மகளிர்க்கு அவரைக் காதலிக்கின்ற கணவர் அருள்செய்தல் மழையை நம்பி வாழும் உழவருக்கு மழை அளவறிந்து பெய்தது போலாகும். (1192)

3.  வீழுநர் வீழப் படுவார்க்(கு) அமையுமே
    வாழுந மென்னுஞ் செருக்கு.

(ப-உ) வீழுநர் வீழப்படுவார்க்கு - விரும்பப்படுகின்ற கணவரால் விரும்பப்படுகின்ற மகளிர்க்கு; வாழுநம் என்னும் செருக்கு அமையும் - (நாம் இன்பமாக) வாழ்கின்றோ மென்னும் செருக்கு ஏற்றதாகும்.

(க-உ) காதலிக்கப்படும் கணவரால் விரும்பப்படுகின்ற பெண் களுக்கே நாம் இன்பமாக வாழ்கின்றோம் என்னும் செருக்குப் பொருத்த முடையதாகும். (1193)

4.  வீழப் படுவார் கெழீஇயிலர் தாம்வீழ்வார்
    வீழப் படாஅ ரெனின்.

(ப-உ) வீழப்படுவார் - (பிறரால்) மதிக்கப்படுகின்றவரும்; தாம் வீழ்வார் - தம்மால் விரும்பப்படுகின்ற கணவரால்; வீழப்படார் எனில் - விரும்பப்படார் ஆயின் : கெழீ இஇலர் - (நல்வினைப் பயன்) பொருந்தாதவ ராவர்.

(க-உ) பிறரால் மதிக்கப்பட்டாலும் பெண்கள் தங்கணவரால் விரும்பப்படாராயின் நல்வினைப்பயன் உடையவராகார்.

5.  நாங்காதல் கொண்டார் நமக்கெவன் செய்பவோ
    தாங்காதல் கொள்ளாக் கடை.

(ப-உ) தாம் காதல் கொள்ளாக் கடை - தாம் காதல் செய்யாதபோது; நாம் காதல் கொண்டார் - நம்மால் காதலிக்கப்பட்டவர்; நமக்கு எவன்-எனக்கு என்ன இன்பத்தைச் செய்வார் ?

(க-உ) தான் காதல் செய்யாதபோது என்னால் காதலிக்கப் பட்டவர் எனக்கு என்ன இன்பத்தைச் செய்வார்? (1195)

6.  ஒருதலையான் இன்னாது காமம்காப் போல
    இருதலை யானும் இனிது.

(ப-உ) காமம் ஒரு தலையான் இன்னாது - காதல் ஒருவரிடத்து மாத்திரம் உண்டாயின் துன்பஞ் செய்வதாகும்; காபோல இருதலையானும் இனிது - காவடியைப்போல இரண்டு பக்கமும் ஒத்திருக்குமானால் அது இன்பஞ் செய்வதாகும்.

(க-உ) காமம் ஒருவரிடத்து மாத்திரம் தோன்றியிருந்தால் துன்பம் செய்வதாகும்; அது இருவரிடத்தும் காவடியைப் போல் ஒத்திருக்கு மானால் இன்பஞ் செய்வதாகும் (கோலின் இருபக்க முள்ள சுமையும் சமமாக இருந்தால்தான் தூக்கமுடியும்.) (1196)

7.  பருவரலும் பைதலும் காணான்கொல் காமன்
    ஒருவர்கண் நின்றொழுகு வான்.

(ப-உ) ஒருவர்கண் நின்று ஒழுகுவான் காமன் - ஒருவரிடத்து மாத்திரம் நின்று இயங்கும் காதற் கடவுள்; பருவரலும் பைதலும் காணான் கொல் - நோயையும் துன்ப மிகுதியையும் அறியமாட்டானோ?

(க-உ) ஒருவரிடத்து மாத்திரம் நின்று இயங்குகின்ற காதற் கடவுள் அவரிடத்துள்ள நோயையும் துன்ப மிகுதியையும் அறியமாட்டானோ? (1197)

8.  வீழ்வாரின் இன்சொல் பெறாஅ(து) உலகத்து
    வாழ்வாரின் வன்கணார் இல்.

(ப-உ) வீழ்வாரின் - விரும்பப் படுகின்றவரிடத்திருந்து; இன் சொல் பெறாது வாழ்வாரின் - ஓர் இனிய சொல்லாயினும் கேட்கப்பெறாது (பிரிவைப் பொறுத்து) உயிர் வாழ்கின்ற பெண்களைப்போல்; வன் கணார் உலகத்து இல் - வலிய நெஞ்சுடையவர் உலகத்தில் இல்லை.

(க-உ) காதலரிடத்திருந்து ஒரு இனிய சொல்லாவது கேட்கப் பெறாது பிரிவைப் பொறுத்து வாழ்கின்ற பெண்களைப் போல் கடிய நெஞ்சுடையவர் உலகத்தில் இல்லை. (1198)

9.  நசைஇயார் நல்கார் எனினும் அவர்மாட்டு
    இசையும் இனிய செவிக்கு.

(ப-உ) நசைஇயார் நல்கார் எனினும் - விரும்பப்பட்டவர் அருள் செய்யாராயினும் : அவர் மாட்டு இசையும் செவிக்கு இனிய - அவரிடமிருந்து பிறக்கும் எச்சொற்களும் என்காதுக்கு இனியவாம்.

(க-உ) காதலர் அருள் செய்யாராயினும் அவர் சொல்லும் எச்சொற்களும் என் காதுக்கு இனியன. (1199)

10. உறாஅர்க்(கு) உறுநோய் உரைப்பாய் கடலைச்
    செறஅஅய் வாழிய நெஞ்சு.

(ப-உ) உறார்க்கு - (உன்னோடு) சேராதவர்க்கு : உறுநோய் உரைப்பாய் நெஞ்சே - (உனக்கு) மிகுதியாயுள்ள நோயைச் சொல்லக் கருதுகின்ற மனமே! வாழிய - வாழ்வாயாக; (அது முடியாதகாரியம்); கடலை செறாய் - அதனை விட்டுகடலைத் தூர்க்க முயல் (அது எளிது).

(க-உ) உன்னை வந்து சேராதவருக்கு உனது துன்ப மிகுதியை உரைக்க முயல்கின்ற நெஞ்சே ! வாழ்வாயாக; அது முடியாதகாரியம்; அவ்வாறு செய்தலிலும் பார்க்கக் கடலைத் தூர்க்க நினை; அது எளிது. (1200)

121. நினைந்தவர் புலம்பல்
(நினைந்தவர் புலம்பல் - முன் நுகர்ந்த இன்பத்தை
நினைந்து வருந்திச் சொல்லுதல்.)
தலைவன் கூற்று

1.  உள்ளினும் தீராப் பெருமகிழ் செய்தலால்
    கன்னினும் காமம் இனிது.

(ப-உ) (முன் அனுபவித்த இன்பத்தை) உள்ளினும் (பிரிந்தவிடத்து) நினைத்தாலும்; தீரா பெருமகிழ் செய்தலால் - நீங்காத பெரிய மகிழ்ச்சியைச் செய்தலால்; கள்ளினும் காமம் இனிது - கள்ளைப் பார்க்கிலும் காமம் இன்பந் தருவதாகும்.

(க-உ) முன் நுகர்ந்த இன்பத்தைப் பிரிந்திருக்கும்பொழுது நினைத்தாலும் மகிழ்ச்சியுண்டு. ஆதலின் உண்டால் மாத்திரம் மகிழ்ச்சி தரும் கள்ளினும் பார்க்கக் காதல் இனியது. (1201)

2.  எனைத்தொன்று இனிதேகாண் காமம்தாம் வீழ்வார்
    நினைப்ப வருவதொன் றில்.

(ப-உ) தாம் வீழ்வார் நினைப்ப - தாம் விரும்புகின்றவரை நினைத்தால்; வருவது ஒன்று இல் - வருகின்ற ஒரு துன்பம் இல்லையாகும்; (அதனால்) காமம் எனைத்து ஒன்று இனிதே காண் - காதல் எவ்வளவின தானாலும் இனிமையுடையதாகும்.

(க-உ) தாம் விரும்புகின்றவரை நினைத்தால் வருகின்ற துன்பந் தோன்றாது; ஆகவே, காதல் எவ்வளவினதாயினும் இனிமையுடையதாகும். (1202)
தலைவி கூற்று

3.  நினைப்பவர் போன்று நினையார்கொல் தும்மல்
    சினைப்பது போன்று கெடும்.

(ப-உ) தும்மல் சினைப்பது போன்று கெடும் - (எனக்கு) தும்மல் தோன்றுவதுபோல் தோன்றி இல்லையாகி விடும்; (அதனால்) நினைப்பவர் போன்று நினையார் கொல் - (தலைவர்) என்னை நினைப்பவர் போன்று நினையாமல் இருக்கின்றார்போலும்.

(க-உ) எனக்குத் தும்மல் வருவதுபோல் தோன்றிப் பின் நின்றுவிடு கின்றது; ஆகவே, எனது தலைவர் என்னை நினைக்கத் தொடங்கிப் பின் நினையாமல் இருக்கிறார் போலும். (1203)

4.  யாமும் உளேங்கொல் அவர்நெஞ்சத் தெந்நெஞ்சத்(து)
    ஓஓ உளரே அவர்.

(ப-உ) எம் நெஞ்சத்து - எமது மனத்தில்; அவர் உளரே - அவர் (எப்பொழுதும்) உள்ளவராயிருக்கின்றார்; (அப்படியே) அவர் நெஞ்சத்து யாமும் உளேம் கொல் -அவர் மனதில் நாமும் உள்ளேமா யிருக்கின் றோமோ?

(க-உ) அவர் எனது நெஞ்சில் எப்பொழுதும் இருக்கின்றார்; அப்படி அவர் நெஞ்சில் நானும் எப்பொழுதும் இருக்கின்றேனோ? (1204)

5.  தந்நெஞ்சத் தெம்மைக் கடிகொண்டார் நாணார்கொல்
    எந்நெஞ்சத்(து) ஓவா வரல்.

(ப-உ) தம் நெஞ்சத்து - தமது மனதுள்; எம்மை கடி கொண்டார் - (யாம் சொல்லாதபடி) காவல் வைத்திருப்பவர்; எம் நெஞ்சத்து ஓவா வரல் நாணார் கொல் - எமது நெஞ்சில் இடைவிடாது வருதற்கு நாணமாட் டாரோ?

(க-உ) தனது நெஞ்சில் நான் புகாதபடி காவல் வைத்திருக்கின்ற என் காதலர் எனது நெஞ்சில் எப்பொழுதும் வருதற்கு காணமாட்டாரோ?(1205)

6.  மற்றியான் என்னுளேன் மன்னோ அவரொடியான்
    உற்றநாள் உள்ள உளேன்.

(ப-உ) யான் அவரோடு உற்றநாள் உள்ள உளேன் - நான் அவரோடு முன் சேர்ந்திருந்த நாளை நினைத்தலால் உயிர் வாழ்கின்றேன்; மற்று என் உளேன் - வேறு எதனால் உயிர் வாழ்கின்றேன் ?

(க-உ) அவரோடு நான் முன் சேர்ந்திருந்ததை நினைப்பதால் நான் உயிர் வாழ்கின்றேன்; வேறு ஒன்றாலுமன்று. (1206)

7.  மறப்பின் எவனாவன் மற்கொல் மறப்பறியேன்
    உள்ளினும் உள்ளம் சுடும்.

(ப-உ) மறப்பு அறியேன் - (அவ்வின்பத்தை) மறந்து அறியாதிருக் கின்ற காலத்திலும்; உள்ளினும் உள்ளம் சுடும் - (பிரிவை) நினைத்தாலும் மனம் கொதிக்கின்றது; மறப்பின் எவன் ஆவன் - (அவ்வின்பத்தை) மறந்திருப்பேனாயின் யான் எவ்வாறாவேன்?

(க-உ) அவ் வின்பத்தை மறவாதிருக்கின்ற காலத்தும் பிரிவை நினைந்தால் மனம் கொதிக்கின்றது; அதனை மறந்தால் எனது நிலை என்ன ஆகும்? (1207)

8.  எனைத்து நினைப்பினும் காயார் அனைத்தன்றோ
    காதலர் செய்யும் சிறப்பு.

(ப-உ) எனைத்து நினைப்பினும் - எவ்வளவுக்கு நினைத்தாலும்; காதலர் காயார் - காதலர் கோபிக்கமாட்டார்; செய்யும் சிறப்பு - அவர் செய்யும் நன்மை; அனைத்து அன்றோ - அவ்வளவன்றோ?

(க-உ) அவரை எவ்வளவு மிக நினைத்தாலும் அவர் கோபிக்க
மாட்டார்; அவர் எனக்குச் செய்யும் நன்மை இது ஒன்றே ! (1208)

9.  விளியுமென் இன்னுயிர் வேறல்லம் என்பார்
    அளியின்மை ஆற்ற நினைந்து.

(ப-உ) வேறு அல்லம் என்பார் - முன்பு இருவரும் வேறல்லர் என்று சொன்னவரது; அளி இன்மை ஆற்ற நினைந்து - இரக்கமில்லாமையை மிகவும் நினைந்து; என் இன் உயிர் விளியும் - எனது இனிய உயிர் வீணே கழிகின்றது.

(க-உ) முன் இருவரும் வேறல்லர் என்று சொன்னவரது இரக்க மின்மையை நினைத்து எனது உயிர் வீணே கழிகின்றது.

10. விடாஅது சென்றாரைக் கண்ணினால் காணப்
    படாஅதி வாழி மதி.

(ப-உ) மதி - சந்திரனே !; வாழி - வாழ்வாயாக; விடாது சென்றாரை கண்ணினால் காண படாதி - எனது மனத்தை விட்டு நீங்காது பிரிந்தவரைக் கண்ணினால் நான் பார்க்கும்வரை நீ மறையாதிரு.

(க-உ) சந்திரனே ! நீ வாழ்வாயாக; எனது மனத்தைவிட்டு நீங்காது பிரிந்து போனவரை நான் கண்ணாற் பார்க்கும்வரை நீ மறையாதிரு. (1210)

122. கனவு நிலையுரைத்தல்
(கனவு நிலை உரைத்தல் - தலைவி தான் கனவிற் கண்டவற்றைத் தோழிக்குச் சொல்லுதல்.)
1. காதலர் தூதொடு வந்த கனவினுக்
கியாதுசெய் வேன்கொல் விருந்து.

(ப-உ) காதலர் தூதொடு வந்த கனவினுக்கு - தலைவரது தூதைக் கொண்டுவந்த கனவுக்கு; விருந்து யாது செய்வேன் - நான் விருந்தாக என்ன செய்வேன்?

(க-உ) எனது காதலரின் தூதைக்கொண்டுவந்த கனவுக்கு யான் என்ன விருந்து செய்வேன்? (1211)

2.  கயலுண்கண் யானிரப்பத் துஞ்சின் கலந்தார்க்கு
    உயலுண்மை சாற்றுவேன் மன்.

(ப-உ) கயல் உண் கண் - கயல் மீன்கள் போன்றனவும் மையை உண்டனவுமாகிய கண்கள்; யான் இரப்ப துஞ்சின் - யான் வேண்டிக் கொள்கின்றபடி தூங்குமாயின்; கலந்தார்க்கு உயல் உண்மை சாற்றுவேன் - காதலருக்கு யான் பொருத்திருக்கின்ற தன்மையை விரிவாகச் சொல்லுவேன்.

(க-உ) எனது கண்கள் நான் வேண்டிக் கொள்ளுகின்றபடி தூங்கு மாயின் யான் பொறுத்திருக்கின்ற தன்மையை தலைவருக்குக் கனவில் சொல்லுவேன். (1212)

    2. நனவினால் நல்கா தவரைக் கனவினால்  

காண்டலின் உண்டென் னுயிர்.

*(ப-உ) நனவினால் நல்காதவரை - நனவில் வந்து அருள் செய்யா தவரை; கனவினால் காண்டலின் என் உயிர் உண்டு - கனவில் காணுதலால் எனது உயிர் இருக்கிறது.

(க -உ) நனவில் வந்து அருள் செய்யாதவரைக் கனவில் காணுதலால் எனது உயிர் நிலைத்திருக்கிறது. (1213)

4.  கனவினால் உண்டாகும் காமம் நனவினால்
    நல்காரை நாடித் தரற்கு.

(ப-உ) நனவினால் நல்காரை நாடித்தரற்கு - நனவிலே வந்து அருள் செய்யாதவரைத் தேடிக் கொண்டு வந்து தருதலால்; கனவினான் காமம் உண்டாகும் - கனவில் இன்பம் (எனக்கு) உண்டாகும்.

(க-உ) நனவில் வந்து அருள் செய்யாதவரைத் தேடிக் கொண்டு வருதலால் கனவு எனக்கு அதிக இன்பம் அளிக்கின்றது. (1214)

5.  நனவினால் கண்டதூஉம் ஆங்கே கனவுந்தான்
    கண்ட பொழுதே இனிது.

(ப-உ) நனவினான் கண்டதும் - நனவில் (தலைவரைக்) கண்டு அனுபவித்த இன்பம்; ஆங்கே இனிது - அப்பொழுதான் இனிதாயிற்று; கனவும் தான் கண்ட பொழுதே இனிது - கனவில் கண்டு அனுபவித்த இன்பமும் அப்பொழுது இனிதாயிற்று.

(க-உ) நனவில் கண்டு அனுபவித்த இன்பம் கண்ட அப்பொழுதே இனியதாயிருந்தது; கனவில் கண்டு அனுபவித்த இன்பமும் கண்ட அப்பொழுதே இனிதாயிற்று. ஆகவே எனக்கு இரண்டும் ஒரேமாதிரி யுள்ளன. (1215)

6.  நனவென ஒன்றில்லை யாயின் கனவினால்
    காதலர் நீங்கலர் மன்.

(ப-உ) நனவு என ஒன்று இல்லை ஆயின் - நனவு என்று சொல்லப்படுவது ஒன்று இல்லை ஆனால்; கனவினால் காதலர் நீங்கலர் - கனவில் (வந்துகூடிய) காதலர் (என்னை) விட்டுப் பிரியார்.

(க-உ) நனவு எனப்படுவது ஒன்று இல்லையானால் கனவில் வந்து கூடிய காதலர் என்னை விட்டுப் பிரியார். (1216)

7.  நனவினால் நல்காக் கொடியார் கனவினால்
    என்னெம்மைப் பீழிப் பது.

(ப-உ) நனவினால் நல்கா கொடியார் - நனவில் வந்து அருள் செய்யாத கொடியவர்; கனவினால் வந்து பீழிப்பது என் - கனவில் வந்து என்னை வருத்துவது யாதுபற்றி?

(க-உ) நனவில் வந்து அருள் செய்யாத காதலர் கனவில் வந்து என்னை வருத்துவது எதற்காக? (1217)

8.  துஞ்சுங்கால் தோள்மேல ராகி விழிக்குங்கால்
    நெஞ்சத்த ராவர் விரைந்து.

(ப-உ) துஞ்சுங்கால் தோள் மேலர் ஆகி - (யான்) தூங்கும் போது தோள்மேல் இருப்பவராகி; விழிக்கும் கால் - விழிக்கும் போது; விரைந்து நெஞ்சத்தவராவர் - விரைவாக நெஞ்சிடத்தே போய்த்தங்குவர்.

(க-உ) எனது காதலர் நான் உறங்கும்போது என்னைத் தழுவு
கின்றார்; நான் விழிக்கும்போது விரைவாகச் சென்று நெஞ்சில் இருந்து கொள்வார். (1218)

9.  நனவினால் நல்காரை நோவர் கனவினால்
    காதலர் காணா தவர்.

(ப-உ) கனவினால் காதலர் காணாதவர் - கனவிலே தம் காதலரைக் கண்டு அறியாத பெண்கள்; நனவினால் நல்காரை நோவர் - நனவிலே (அவர்கள் அறியும்படி) அவர் வந்து எனக்கு அருள் செய்யவில்லை என்று வருந்திச் சொல்வர்.

(க-உ) கனவிலே தமது காதலரைக் கண்டு அறியாத பெண்கள் என் காதலர் அவர்கள் அறியும்படி வந்து எனக்கு அருள் செய்யவில்லை என்று குறைகூறுவர். (1219)

10. நனவினால் நம்நீத்தா ரென்பர் கனவினால்
    காணார்கொல் இவ்வூ ரவர்.

(ப-உ) இ ஊரவர் - இவ்வூரிலுள்ள பெண்கள்; நனவினால் நம் நீத்தார் என்பர் - நனவில் (என் காதலர்) என்னை விட்டுப் பிரிந்தார் என்று
சொல்லுவர்; கனவினால் காணார் கொல் - அவர் எனது கனவில் வருவதை அவர்கள் அறியார் போலும்.

(க-உ) எனது கனவில் என் காதலர் வருவதை அறியாத இவ்வூர்ப் பெண்கள் நனவில் என் காதலர் வரவில்லை என அவரைக் குறைகூறுவர். (1220)

123. பொழுதுகண்டிரங்கல்
(பொழுதுகண்டிரங்கல் - மாலைப்பொழுதைக் கண்டு
தலைவி வருந்திக் கூறுதல்)

1.  மாலையோ அல்லை மணந்தா ருயிருண்ணும்
    வேலைநீ வாழி பொழுது.

(ப-உ) பொழுது வாழி - பொழுதே வாழ்வாயாக; நீ மாலையோ அல்லை - நீ மாலைக்காலம் அல்லை; மணந்தார் உயிர் உண்ணும் வேலை - கலியாணமானவரின் உயிரைக் குடிக்கும் முடிவுகாலம்.

(க-உ) மாலைக் காலமே ! நீ மாலைக் காலம் இல்லை; மணந்தவர் களின் உயிரைக் குடிக்கும் காலமாயிருக்கின்றாய். (1221)

2.  புன்கண்ணை வாழி மருள்மாலை எங்கேள்போல்
    வன்கண்ணே தோநின் துணை.

(ப-உ) மருள் மாலை - மயங்கிய மாலைக்காலமே! வாழி - வாழ்வாயாக; புன் கண்ணை - ஒளியை இழந்திருக்கின்றாய்; நின் துணை - உனது துணையும்; எம் கேள் போல் வன்கண்ணதோ - எனது காதலரைப்போல இரக்கமில்லாததோ?

(க-உ) மாலைக் காலமே ! நீ ஒளியை இழந்திருப்பது எனது காதலரைப்போல உனது காதலரும் இரக்கமில்லா திருப்பதினாலோ?

3.  பனியரும்பிப் பைதல்கொல் மாலை துனியரும்பித்
    துன்பம் வளர வரும்.

(ப-உ) பனி அரும்பி பைதல் கொள் மாலை - (நான் காதலரைச் சேர்ந்திருந்த காலத்தில்) நடுக்க மடைந்து மங்கிவந்த மாலைப்பொழு தானது; துனி அரும்பி துன்பம் வளர வரும் - (இப்பொழுது) எனக்குத் துன்பத்தை உண்டாக்கி என் கவலைமிகும்படி வரும்.

(க-உ) நான் சேர்ந்திருந்த காலத்தில் நடுக்கமடைந்து மங்கிவந்த மாலைப்பொழுது இப்பொழுது எனக்குத் துன்பம் மிகும்படி வந்தது.(1223)

4.  காதல ரில்வழி மாலை கொலைக்களத்து
    ஏதிலர் போல வரும்.

(ப-உ) மாலை - மாலைப்பொழுது; காதலர் இல்வழி - காதலர் பிரிந்தவிடத்து; கொலை களத்து ஏதிலர் போல வரும் - கொலை செய்கின்ற இடத்தில் கொலை செய்பவர்போல (உயிரைக் கவரும்படி) வரும்.

(க-உ) காதலர் இல்லாதபோது வருகின்ற மாலைப் பொழுதின் வருகை கொலைக்களத்தில் கொலைசெய்ய வருகின்ற கொலையாளிகளின் வருகை போன்றது. (1224)

5.  காலைக்குச் செய்தநன் றென்கொல் எவன்கொல்யான்
    மாலைக்குச் செய்த பகை.

(ப-உ) காலைக்கு செய்த நன்று என் - நான் காலைப் பொழுதுக்குச் செய்த நன்மை என்ன? மாலைக்குச் செய்த பகை என் - மாலைப் பொழுதுக்குச் செய்த தீமை யாது?

(க-உ) நான் காதலரைச் சேர்ந்திருந்த காலத்திற் போலல்லாது இப்பொழுது காலையும் மாலையும் வெவ்வேறு தன்மை யுடையனவாய் வருகின்றன. நான் காலைக்குச் செய்த நன்மை யென்ன? மாலைக்குச் செய்த தீமை என்ன? (1225)

6.  மாலைநோய் செய்தல் மணந்தா ரகலாத
    காலை யறிந்த திலேன்.

(ப-உ) மாலை நோய் செய்தல் - மாலைப்பொழுது வருத்தம்
செய்தலை; மணந்தார் அகலாத காலை அறிந்தது இலேன் - காதலர் பிரிதற்கு முன்னே அறியமாட்டேன்.

(க-உ) மாலைப்பொழுது எனக்குத் துன்பஞ் செய்தலை எனது கணவர் பிரிதற்குமுன் நான் அறிந்ததில்லை. (1226)

7.  காலை யரும்பிப் பகலெல்லாம் போதாகி
    மாலை மலருமிந் நோய்.

(ப-உ) இந்நோய் - இக்காதல் நோயானது; காலை அரும்பி - காலையில் அரும்பாகி; பகல் எல்லாம் போது ஆகி - பகற்பொழு தெல்லாம் வளர்ந்து; மாலை மலரும் - மாலைப் பொழுதில் மலர்கின்றது.

(க-உ) இக்காதல் நோய் கலையில் அரும்பாகி; பகற்பொழு தெல்லாம் வளர்ந்து, மாலையில் விரிகின்றது. (1227)

8.  அழல்போலும் மாலைக்குத் தூதாகி ஆயன்
    குழல்போலும் கொல்லும் படை.

(ப-உ) ஆயன் குழல்-இடையனுடைய புல்லாங்குழலின் ஓசை; அழல்போலும் மாலைக்கு தூது ஆகி - நெருப்புப்போல் (என்னை) சுடுவதாகிய மாலைக்குத் தூதாக வந்து; என்னை கொல்லும்படை - என்னைக்கொல்லும் படையுமாயிற்று.

(க-உ) முன் இன்பஞ்செய்த இடையனுடைய புல்லாங்குழலின் ஓசை இப்பொழுது மாலைப்பொழுது வருதலை அறிவித்து முன்னே வந்து என்னைச் சுட்டுக கொல்லும் ஆயுதமும் ஆயிற்று.

9.  பதிமருண்டு பைதல் உழக்கும் மதிமருண்டு
    மாலை படர்தரும் போழ்து.

(ப-உ) மதி மருண்டு மாலை படர்தரும்போழ்து - நான் மதி மயங்கும்படி மாலைக்காலம் பரவிவரும்போது ; மதி மருண்டு பைதல் உழக்கும் - (நான் மாத்திரமல்லாமல் இவ்வூர் முழுவதும்) மதிமயங்கித் துன்பம் அனுபவிக்கும்.

(க-உ) நான் மதிமயங்கும்படி மாலைப்பொழுது பரவிவரும் போது யான் மாத்திரம் அல்லாமல் இவ்வூர் முழுவதும் மதி மயங்கித் துன்பப்படும். (1229)

10. பொருண்மாலை யாளரை உள்ளி மருள்மாலை
    மாயுமென் மாயா உயிர்.

(ப-உ) என் மாயா உயிர் - இறவாது இருந்த எனது உயிர்; பொருள் மாலை ஆளரை - பொருளீட்ட விரும்பி அது பொருட்டுச்சென்றவரை; உள்ளி - நினைந்து; மருள் மாலை மாயும் - இம்மயக்கஞ் செய்யும் மாலையில் மறைகின்றது.

(க-உ) பிரிவைப் பொறுத்து இறவாதிருக்கின்ற எனது உயிர் பொருள் தேடச்சென்றவரை நினைத்து மயக்கஞ் செய்யும் மாலைப்பொழுதில் மாய்கின்றது. (1230)

124. உறுப்பு நலனழிதல்
(உறுப்பு நலனழிதல் - தலைவியின் கண், தோள், நெற்றி முதலிய உறுப்புக்களின் அழகு கெடுதல்.)

1.  சிறுமை நமக்கொழியச் சேட்சென்றா ருள்ளி
    நறுமலர் நாணின கண்.

(ப-உ) சிறுமை நமக்கு ஒழிய - இப் பொறுக்கமுடியாத வறுமை நம்மைவிட்டு நீங்கும்படி; சேண் சென்றார் உள்ளி - நெடுந்தூரத்திலே சென்ற தலைவரை நினைத்து ; கண்கள் நறுமலர் நாணின - கண்கள் (முன்பு தமக்கு நாணின்) நல்ல மலர்களுக்கு (இன்று) வெட்கப்பட்டுவிட்டன.

(க-உ) இப் பொறுக்கமுடியாத வறுமையை நீக்க நெடுந்தூரம் சென்றவரை நினைத்து அழுகின்ற கண்கள் வாடி ஒளியிழந்து நல்ல மலர்களுக்கு நாணுகின்றன. (1231)

2.  நயத்தவர் நல்காமை சொல்லுவ போலும்
    பசந்து பனிவாருங் கண்.

(ப-உ) பசந்து பனி வாரும் கண் - நிறம் வேறுபட்டு நீர் ஒழுகுகின்ற கண்கள் ; நயந்தவர் நல்காமை சொல்லுவ போலும் - விரும்பப் பட்டவரது அருள் செய்யாமையைப் பிறர்க்குச் சொல்லுவதுபோல் இருக்கின்றன.

(க-உ) ஒளியற்றுக் கண்ணீர் சொரிகின்ற கண்கள் காதலர் அருள் செய்யாமையைப் பிறர்க்கு அறிவிப்பன போன்றிருக்கின்றன. (1232)

3.  தணந்தமை சால அறிவிப்ப போலும்
    மணந்தாள் வீங்கிய தோள்.

(ப-உ) மணந்த நாள் வீங்கிய தோள் - (தலைவர்) கூடிய நாளில் (இன்பமிகுதியால்) பூரித்த தோள்கள் ; தணந்தமை சால அறிவிப்ப போலும் - (இன்று அவர்) பிரிந்தமையை விளங்க அறிவிப்பவை போல (வாடுகின்றன.)

(க-உ) தலைவர் கூடிய நாளில் இன்ப மிகுதியால் பூரித்த தோள்கள் இன்று அவர் பிரிந்தமையைக் காட்டுவன போல வாடுகின்றன. (1233)

4.  பணைநீங்கிப் பைந்தொடி சோரும் துணைநீங்கித்
    தொல்கவின் வாடிய தோள்.

(ப-உ) துணை நீங்கி - காதலரைப் பிரிந்தபடியால்; தொல்கவின் வாடிய தோள் - பழைய இயற்கை அழகு கெட்டு உனது தோள்கள் மெலிந்தன; பணை நீங்கி - அவை பருமை குறைந்து; பைந்தொடி சோரும் - பசுமையான பொன் வளைகள் கழலுகின்றன.

(க-உ) காதலரைப் பிரிந்தமையால் தோள்கள் பழைய இயற்கை அழகு கெட்டு மெலிந்தன. அவை மெலிதலால் பசுமையான பொன் வளைகள் கழலுகின்றன. (1234)

5.  கொடியார் கொடுமை யுரைக்கும் தொடியொடு
    தொல்கவின் வாடிய தோள்.

(ப-உ) தொடி ஒடு தொல் கவின் வாடிய தோள் - வளைகள் கழன்று பழைய இயற்கை அழகிழந்த இத்தோள்கள்; கொடியார் கொடுமை உரைக்கும் - கொடியவரது பொல்லாங்கை எல்லாருக்கும் சொல்கின்றன.

(க-உ) கழல்கின்ற வளைகளும் வாடிய தோள்களும் கொடிய காதலரின் பொல்லாங்கை எல்லாருக்கும் சொல்கின்றன. (1235)

6.  தொடியொடு தோள்நெகிழ நோவல் அவரைக்
    கொடிய ரெனச்கூறல் நொந்து.

(ப-உ) தொடி ஒடு தோள் நெகிழ - வளைகள் கழலும்படி தோள்கள் வாட; (அதனை நீ பார்த்து) அவரை கொடியர் என கூறல் - அவரைக் கொடியவரென்று நீ சொல்லாதே; நொந்து நோவல் - (நீ அவ்வாறு சொன்னதைக் கேட்டுப்) பொறாமல் வருந்துகின்றேன்.

(க-உ) வளைகள் கழலும்படி தோள்கள் மெலிந்ததைக் கண்டு நீ அவரைக் கொடியவரென்று சொல்லாதே; அவ்வாறு நீ சொன்னதைக் கேட்ட என்னுள்ளம் பெறாது வருந்துகின்றது.(1236)

7.  பாடு பெறுதியோ நெஞ்சே கொடியார்க்கென்
    வாடுதோள் பூச லுரைத்து.

(ப-உ) நெஞ்சமே - மனமே ! கொடியார்க்கு என் வாடுதோள் பூசல் உரைத்து - கொடியவர்க்கு என் வாடுகின்ற தோள்களினால் உண்டாகின்ற ஆரவாரத்தைச் சொல்லி; பாடு பெறுதியோ - ஒரு பெருமையை அடைய மாட்டாயோ?

(க-உ) மனமே ! எனது தோள் வாடுதலால் பிறர் இவள் பிரிவாற்றா மையால் மெலிந்தாள் என்று சொல்லும் ஆரவாரத்தை எனது கொடிய காதலருக்குச் சொல்லி நீ ஒரு பெருமையை அடையமாட்டாயா? (1237)
தலைவன் சொல்லியது

8.  முயங்கிய கைகளை யூக்கப் பசந்தது
    பைந்தொடிப் பேதை நுதல்.

(ப-உ) முயங்கிய கைகளை ஊக்க - தழுவிய கைகளைத் தளர்த்தியவுடன்; பை தொடி பேதை நுதல் பசந்தது - பசும் பொன்வளை யணிந்த கபடமற்ற பெண்ணின் நெற்றி நிறம் வெளுத்தது. (அப்படிப் பட்டவள் இப்பிரிவுக்கு யாது செய்வாளோ?)

(க-உ) தழுவிய கைகளைத் தளர்த்தியவுடன் பசும் பொன்வளை அணிந்த கபடமற்ற பெண்ணின் நெற்றி நிறம் வெளுத்தது. இப்பிரிவுக்கு அவள் என்ன ஆனாளோ? (1238)

9.  முயக்கிடைத் தண்வளி போழப் பசப்புற்ற
    பேதை பெருமழைக் கண்.

(ப-உ) முயக்கு இடை தண் வளி போழ - அத் தழுவுதலுக் கிடையே குளிர்ந்த காற்று நுழைய; பேதை பெருமழை கண் பசப்புற்ற - அவளது பெரிய குளிர்ந்த கண்கள் நிறம் வேறுபட்டன. (இப்பொழுது அவை எவ்வாறாயினவோ?)

(க-உ) அத்தழுவுதலுக்கிடையே குளிர்ந்த காற்று நுழைந்த போது அதனைப் பொறாது அவளது பெரிய குளிர்ந்த கண்கள் நிறம் வேறு பட்டன. இப்பொழுது அவை என்ன ஆயினவோ?

10. கண்ணின் பசப்போ பருவரல் எய்தின்றே
    ஒண்ணுதல் செய்தது கண்டு.

(ப-உ) ஒள் நுதல் செய்தது கண்டு - ஒளி பொருந்திய நெற்றியில் உண்டான நிற வேறுபாட்டைக் கண்டு; கண்ணின் பசப்போ பருவரல் எய்தின்று - கண்ணின் பசப்புத் துன்பம் அடைந்தது.

(க-உ) ஒளி பொருந்திய நெற்றியிலுண்டான பசப்பைக் கண்டு பசந்த கண்கள் வருத்தமடைந்தன. (1240)

125. நெஞ்சொடு கிளத்தல்
(நெஞ்சொடு கிளத்தல் - பிரிவாற்றாமை வருத்தத்தால் தலைவி தனது நெஞ்சுக்குச் சொல்லுதல்)

1.  நினைத்தொன்று சொல்லாயோ நெஞ்சே எனைத்தொன்றும்
    எவ்வநோய் தீர்க்கும் மருந்து.

(ப-உ) நெஞ்சே - மனமே! எவ்வம் நோய் தீர்க்கும் மருந்து ஒன்று - (எனது) தீராத நோயைத் தீர்க்கும் மருந்து ஒன்றை ; எனைத்து ஒன்றும் - எப்படிப்பட்ட தொன்றாயினும்; நினைத்து சொல்லாயோ - அறிந்து சொல்லமாட்டாயோ.

(க-உ) மனமே ! எனது தீராத நோயைத் தீர்க்கும் ஏதாவது ஒரு மருந்தை அறிந்து எனக்குச் சொல்லமாட்டாயோ? (1241)

2.  காதல் அவரில ராகநீ நோவது
    பேதைமை வாழியென் னெஞ்சு.

(ப-உ) என் நெஞ்சு - எனது நெஞ்சே; வாழி - வாழ்வாயாக; அவர் காதல் இலராக - அவர் (நம்மேல்) ஆசையில்லாமலிருக்க; நீ நோவது பேதைமை - நீ (அவர் வரவு பார்த்து) வருந்துவது உனது அறியாமையே யாகும்.

(க-உ) ஏ மனமே! அவர் நம்மேல் ஆசையில்லாமலிருக்க நீ அவர் வரவு பார்த்து வருந்துவது உனது அறியாமையேயாகும்.

3.  இருந்துள்ளி என்பரிதல் நெஞ்சே பரிந்துள்ளல்
    பைதல்நோய் செய்தார்க ணில்.

(ப-உ) நெஞ்சே - மனமே; இருந்து உள்ளி - இருந்து நினைத்து; பரிதல் என் - வருந்துவது ஏன்; பைதல் நோய் செய்தார்கண் - இம்மிகுந்த நோய் செய்தவரிடத்து; பரிந்து உள்ளல் இல் - (நமக்கு) இரங்கி நினைத்தல் இல்லையாகும்.

(க-உ) மனமே ! நீ இருந்து நினைத்து ஏன் வருந்துகின்றாய் ? மிக்க நோய் செய்தவரிடத்தில் நம்மை நினைத்து வருந்துந் தன்மை
இல்லையே. (1243)

4.  கண்ணுங் கொளச்சேறி நெஞ்சே யிவையென்னைத்
    தின்னும் அவர்க்காண லுற்று.

(ப-உ) நெஞ்சே - மனமே; (நீ அவரிடம் செல்வாயானால்) கண்ணும் கொள சேறி - இக்கண்களையும் உடன் கொண்டு செல்; இவை அவர் காணலுற்று என்னை தின்னும் - இக்கண்கள் அவரைக் காண விரும்பி என்னைத் தின்பவைபோல வருத்துகின்றன.

(க-உ) மனமே! நீ அவரிடம் சென்றால் இக்கண்களையும் அழைத்துக்கொண்டு செல்; இவை அவரைக்காண விரும்பி என்னைத் தின்பனபோல வருத்துகின்றன. (1244)

5.  செற்றா ரெனக்கை விடலுண்டோ நெஞ்சேயாம்
    உற்றால் உறஅ தவர்.

(ப-உ) நெஞ்சே - மனமே; யாம் உற்றால் உறாதவர் - நான் விரும்ப (என்னை) விரும்பாதவர்; செற்றார் என கைவிடல் உண்டோ - வெறுத்தார் என்று நினைத்துக் கை விட்டிருக்கும் வழி உள்ளதோ?

(க-உ) நான் விரும்ப, என்னை விரும்பாத அவரை வெறுத்தார் என்று நினைத்து நான் கைவிடுதல் சரியோ? (1245)

6.  கலந்துணர்த்துங் காதலர்க் கண்டாற் புலந்துணராய்
    பொய்க்காய்வு காய்தியென் னெஞ்சு.

(ப-உ) என் நெஞ்சு - எனது நெஞ்சே; கலந்து உணர்த்தும் காதலர் கண்டால் - சேர்ந்து ஊடலை நீக்குகின்ற தலைவரைக் கண்டால்; புலந்து உணராய் - பிணங்கி விடமாட்டாய்; பொய் காய்வு காய்தி - (இப்பொழுது) அவரைக் கொடியவரென்று) பொய்யாக வெறுக்கின்றாய்.

(க-உ) நெஞ்சே ! நம்மைச் சேர்ந்து ஊடலை நீக்குகின்ற காதலரைக் கண்டால் அவரை ஒருபோதும் வெறுக்கமாட்டாத நீ, இப்போது அவரிடம் பொய்யான வெறுப்புக் கொள்கின்றாய்.

7.  காமம் விடுஒன்றோ நாண்விடு நன்னெஞ்சே
    யானோ பொறேனிவ் விரண்டு.

(ப-உ) நல் நெஞ்சே - நல்ல மனமே; ஒன்று காமம் விடு - ஒன்றில் காமத்தைவிட்டு விடு; நாண் விடு - (அல்லது) நாணத்தை விட்டுவிடு; இவ் விரண்டு பொறேன் - (ஒன்றுக்கொன்று மாறுபட்ட) இவ்விரண்டையும் நான் தாங்கமாட்டேன்.

(க-உ) மனமே ஒன்றிற் காமத்தை விடு, அல்லது நாணத்தை விடு; ஒன்றுக்கு ஒன்று மாறுபட்ட இவ்விரண்டையும் நான் தாங்கமாட்டேன். (1247)

8.  பரிந்தவர் நல்காரென் றேங்கிப் பிரிந்தவர்
    பின்செல்வாய் பேதையென் நெஞ்சு.

(ப-உ) என் நெஞ்சு - எனது மனமே; அவர் பரிந்து நல்கார் என்று - அவர் இரங்கி வந்து அருள் செய்யார் என்று நினைத்து; பிரிந்தவர் பின் ஏங்கி செல்வாய் - பிரிந்தவர் பின்னே வருந்திச் செல்கின்ற நீ; பேதை - அறிவிலாதாய்.

(க-உ) அவர் இரங்கிவந்து அருள் செய்யார் என்று நினைத்து வருந்துகின்றாய் ; பிரிந்து சென்ற அவர் பின்னே வருந்திச் செல்கின்றாய்; என் நெஞ்சமே! நீ அறிவிலாதாய். (1248)

9.  உள்ளத்தார் காத லவராக உள்ளிநீ
    யாருழைச் சேறியென் நெஞ்சு.

(ப-உ) என் நெஞ்சு - எனது மனமே; காதலவர் உள்ளத்தார் ஆக - அன்பர் (உன்) உள் இருப்பவராக; நீ உள்ளி உழை சேறி - நீ அவரைத்தேடி யாரிடத்துச் செல்கின்றாய்?

(க-உ) மனமே ! காதலர் உன் உள்ளே இருக்க நீ அவரைத் தேடி எங்கே செல்கின்றாய்? (1249)

10. துன்னாத் துறந்தாரை நெஞ்சத் துடையேமா
    இன்னும் இழத்தும் கவின்.

(ப-உ) துன்னா - கூடாதவண்ணம்; துறந்தாரை நெஞ்சத்து உடையேம் ஆ - பிரிந்து சென்றவரை மனத்தில் வைத்திருப்போமாக; இன்னும் கவின் இழத்தும் - இன்னும் அழகை இழப்போம்.

(க-உ) சேராது பிரிந்து சென்றவரை மனத்தில் வைத்திருப்போ மானால் இன்னும் அழகை இழப்போம். (1250)

126. நிறையழிதல்
(நிறை அழிதல் - தலைவி தனது மனதில் இருப்பவற்றை அடக்கி வைத்திருக்க முடியாமல் வாய்விட்டுச் சொல்லுதல்).

1.  காமக் கணிச்சி யுடைக்கும் நிறையென்னும்
    நாணுத்தாழ் வீழ்த்த கதவு

(ப-உ) நாணு தாழ் வீழ்த்த - நாணமென்னும் தாழ்போட்ட ; நிறை என்னும் கதவு - மன அடக்கம் என்னும் கதவை; காம கணிச்சி உடைக்கும் - காதல் என்னும் குந்தாலி உடைக்கின்றது.

(க-உ) நாணம் என்னும் தாழ் இட்ட மன அடக்கம் என்னும் கதவைக் காதல் என்னும் குந்தாலி உடைக்கின்றது. (1251)

2.  காம மெனவொன்றோ கண்ணின்றென் நெஞ்சத்தை
    யாமத்தும் ஆளுந் தொழில்.

(ப-உ) காமம் என ஒன்று - காதல் என்று சொல்லப்பட்ட ஒன்று; ஓ - ஐயோ; கண் இன்று – இரக்கமில்லாமல்; யாமத்தும் என் நெஞ்சத்தை தொழில் ஆளும் - நடு இராத்திரியிலும் எனது மனதைத் *(துன்பப்படுத லாகிய) தொழிலிலே என்னை மேற் கொள்ளச் செய்கின்றது.

(க-உ) காதல் என்று சொல்லப்பட்ட ஒன்று பொல்லாதது; இரக்க மில்லாது நடு இரவிலும் என் மனத்தைத் துன்பத்திலாழச் செய்கின்றது. (1252)

3.  மறைப்பேன்மன் காமத்தை யானோ குறிப்பின்றித்
    தும்மல்போல் தோன்றி விடும்.

(ப-உ) காமத்தை யான் ஓ மறைப்பேன் - (யான்) காதலை ஐயோ மறைக்க நினைப்பேன்; குறிப்பு இன்றி தும்மல்போல் தோன்றிவிடும் - அது எனது எண்ணத்தின்படி அடங்கி நில்லாது தும்மலைப்போல அடக்க முடியாதபடி வெளிப்பட்டுவிடும்.

(க-உ) ஐயோ ! நான் இந்தக்காதலையோ மனத்தில் அடக்கி வைக்க நினைத்தேன், அது எனது எண்ணத்துக்குக் கட்டுப்பட்டு நில்லாது தும்மலைப் போல வெளிப்பட்டு விடுகின்றது. (1253)

4.  நிறையுடையே னென்பேன்மன் யானோஎன் காமம்
    மறையிறந்து மன்று படும்.

(ப-உ) ஓ - ஐயோ; நிறை உடையேன் என்பேன் - நான் அடக்க முடையவள் என்று என்னை நினைத்திருந்தேன்; என் காமம் மறை இறந்து மன்று படும் - எனது காதல் மறைத்தலைக் கடந்து பலருமறிய வெளிப்படு கின்றது.

(க-உ) ஐயோ ! நான் அடக்கமுடையவள் என்று என்னை நினைத் திருந்தேன்; எனது காதல் மறைத்தலைக் கடந்து பலருமறிய வெளிப்படு கின்றது. (1254)

5.  செற்றார்பின் செல்லாப் பெருந்தகைமை காமநோய்
    உற்றா ரறிவதொன் றன்று.

(ப-உ) செற்றார் பின் செல்லா பெருந்தகைமை - பிரிந்தவர் பின்னே செல்லாத பெரிய சிறப்பு ; காம நோய் உற்றார் அறிவது ஒன்று அன்று - காதல்நோய் அடைந்தவரால் அறியப்படுவது ஒன்று இல்லை.

(க-உ) பிரிந்தவர் பின்னே செல்லாது நிற்கும் பெருந்தன்மை காதல் நோய் கொண்டவருக்கு இல்லை. (1255)

6.  செற்றவர் பின்சேறல் வேண்டி அளித்தரோ
    எற்றென்னை யுற்ற துயர்.

(ப-உ) செற்றவர் பின் சேறல் வேண்டி - பிரிந்தவர் பின்னே செல்லவேண்டுதலால்; என்னை உற்ற துயர் எற்று - என்னை அடைந்த துன்பம் எத்தன்மை உடையது? அளித்து - அது மிகவும் இரங்கத்தக்கது.

(க-உ) பிரிந்தவர் பின்னே செல்லும்படி செய்வதற்கு என்னை அடைந்த துன்பம் எத்தன்மை உடையது? அது இரங்கத்தக்கது (பின்னே போகவேண்டியதில்லை என்றவாறு.) (1256)

7.  நாணென ஒன்றோ அறியலம் காமத்தால்
    பேணியார் பெட்ப செயின்.

(ப-உ) பேணியார் - (நம்மால்) விரும்பப்பட்டவர்; காமத்தால் பெட்ப செயின் - காதலினால் (நாம்) விரும்பியவற்றைச் செய்வாரானால்; நாண் என ஒன்று அறியலம் - நாணம் என ஒன்றை அறியமாட்டோம்.

(க-உ) காதலர் காதல் மிகுதியால் நாம் விரும்பியவற்றைச் செய்வா ரானால் நாணம் என ஒன்று இருப்பதை நாம் அறியமாட்டோம். (1257)

8.  பன்மாயக் கள்வன் பணிமொழி யன்றோநம்
    பெண்மை யுடைக்கும் படை.

(ப-உ) நம் பெண்மை உடைக்கும் படை - நமது மனவடக்கத்தை உடைக்கின்ற ஆயுதம்; பல் மாயம் கள்வன் பணி மொழி அன்றோ - பல பொய் பேசவல்ல கள்வனுடைய தாழ்ந்த சொற்களல்லவோ?

(க -உ) பல பொய்மொழிகளைச் சொல்லவல்ல கள்வனுடைய தாழ்ந்த சொற்களன்றோ எனது மனவடக்கத்தை அழிக்கும் ஆயுதம்.(1258)

9.  புலம்பல் எனச்சென்றேன் புல்லினேன் நெஞ்சம்
    கலத்தல் உறுவது கண்டு.

(ப-உ) புலம்பல் எனச் சென்றேன் - (அவரோடு) பிணங்குவேன் என நினைத்துச் சென்றேன்; நெஞ்சம் கலத்தல் உறுவது கண்டு புல்லினேன் - மனம் (அவரோடு) கலக்கத் தொடங்குவதை அறிந்து தழுவிக்கொண்டேன்.

(க-உ) பிணங்குவேன் என்று நினைத்துச் சென்றேன்; ஆனால் மனம் அவரோடு கலக்கத் தொடங்குவதைக் கண்டு தழுவிக் கொண்டேன். (1259)

10. நிணந்தீயி லிட்டன்ன நெஞ்சினார்க்கு உண்டோ
    புணர்ந்தூடி நிற்பே மெனல்.
    (ப-உ) நிணம் தீயில் இட்டு அன்ன நெஞ்சினார்க்கு - கொழுப்பைத் தீயிலிட்டால் உ
    ருகுவதுபோன்ற நெஞ்சுடைய வருக்கு; புணர்ந்து ஊடி நிற்பேம் எனல் உண்டோ - சேர்ந்து பின் ஊடி இருப்போம் என்னும் உறுதிப்பாடு உளதோ?

(க-உ) கணவரைக் கண்டவுடன் நெருப்பிலிட்ட கொழுப்புப் போல உருகும் நெஞ்சுடைய மகளிர்க்கு முன் கணவரைக் கூடிப் பின் ஊடி இருப்போமென்னும் உறுதிப்பாடு உண்டோ? (1260)

127. அவர்வாயின் விதும்பல்
(அவர்வயின் விதும்பல் - பிரிந்திருந்த தலைவன் தலைவியர் தம்முள் ஒருவரை ஒருவர் காணுதற்கு விரைதல்)

1.  வாளற்றுப் புற்கென்ற கண்ணும் அவர்சென்ற
    நாளொற்றித் தேய்ந்த விரல்.

(ப-உ) விரல் - (என்கை) விரல்; அவர் சென்ற நாள் ஒற்றி - அவர் (பிரிந்து) சென்ற நாட்களை (சுவரிலே கீறிவைத்துத்) தொட்டெண்ணுத லால்; தேய்ந்த - தேய்ந்துபோயின; கண்ணும் வாள் அற்று புற்கென்ற - கண்களும் ஒளி இழந்து மங்கிப்போயின.

(க-உ) அவர் சென்ற நாட்களைச் சுவரில் கீறிவைத்துத் தொட் டெண்ணுதலால் விரலும் தேய்ந்து போயிற்று ; கண்களும் ஒளி மழுங்கி மங்கிப்போயின. (1261)

2.  இலங்கிழா யின்று மறப்பினென் தோள்மேல்
    கலங்கழியும் காரிகை நீத்து.

(ப-உ) விளங்கு இழாய் - விளங்குகின்ற ஆபரணமணிந்த தோழியே; இன்று மறப்பின் - (இறந்து போகின்ற) இன்றைக்கு (அவரை) மறப்பே ணாயின்; மேல் காரிகை நீத்து என்தோள் கலம் கழியும் - வரும் பிறப்பிலும் எனது அழகு நீங்க என் தோள் மெலிந்து வளைகள் கழலப்பெறும்.

(க-உ) விளங்குகின்ற அணி அணிந்த தோழியே! நான் பிரிவாற்றா மையால் இறந்து போகின்ற இக்காலத்து அவரை மறப்பேனாயின் மறுபிறப்பிலும் வளைகள் கழலும்படி எனது தோள்கள் மெலிந்து அழகு கெட்டுவிடும். (1262)

3.  உரன்நசைஇ யுள்ளந் துணையாகச் சென்றார்
    வரல்நசைஇ யின்று முளேன்.

(ப-உ) உரன் நசைஇ - (இன்பத்தை விரும்பாது) வெற்றியை விரும்பி; உள்ளம் துணைஆக சென்றார் - தனது மன ஊக்கத்தைத் துணையாகக் கொண்டு சென்றவர் ; வரல் நசைஇ - (மீண்டும்) வருதலை விரும்பி; இன்னும் உளேன் - இன்னும் உயிர் வைத்துக் கொண்டிருக்கிறேன்.

(க-உ) இன்பத்தை விரும்பாது வெற்றியை விரும்பித் தனது ஊக்கத்தையே துணையாகக் கொண்டு சென்றவர் மீண்டும் வருதலை விரும்பி யான் உயிரை வைத்துக் கொண்டிருக்கிறேன்.

4.  கூடிய காமம் பிரிந்தார் வரவுள்ளிக்
    கோடுகொ டேறுமென் நெஞ்சு.

(ப -உ) பிரிந்தார் - பிரிந்துபோனவர் ; கூடிய காமம் வரவு உள்ளி - காதலால் கூடும் பொருட்டு வருவதை நினைந்து ; என் நெஞ்சு கோடு கொடு ஏறும் - எனது மனம் துயர் நீங்கி மேன்மேலும் பருத்தெழுகின்றது.

(க-உ) பிரிந்தவர் காதலால் கூடும்படி வருவார் என நினைந்து எனது மனம் துயர் நீங்கி மேன்மேலும் பூரிக்கின்றது. (1264)

5.  காண்கமற் கொண்கனைக் கண்ணாரக் கண்டபின்
    நீங்குமென் மென்றோட் பசப்பு.

(ப-உ) கண் ஆர கொண்கனை காண்க - (நான்) காதலரைக் கண்கள் நிறையும்படி பார்க்கவேண்டும்; கண்டபின் என் மெல்தோள் பசப்பு நீங்கும் - கண்ட பின்பு எனது மெல்லிய தோளில் படர்ந்த பசலை நீங்கிவிடும்.

(க-உ) நான் எனது காதலரைக் கண்ணிறையும்படி பார்த்த வுடன் என் மெல்லிய தோள்களில் படர்ந்த பசலை நீங்கிவிடும்.

6.  வருகமன் கொண்கன் ஒருநாள் பருகுவன்
    பைதல்நோய் எல்லாங் கெட.
    (ப-உ) கொண்கன் ஒருநாள் வருக - (இத்தனை நாள் வராதிருந்த) தலைவன் ஒருநாள் வருவானாக ; (வந்தால்) பைதல் நோய் எல்லாம் கெட பருகுவன் - துன்பஞ் செய்கின்ற இந்த நோய் எல்லாம் நீங்க அவனை அனுபவிப்பேன்.

(க-உ) இத்தனை நாளும் வராத காதலர் ஒருநாள் வருவாராக ; வந்தால் எனது துன்பங்கள் எல்லாந் தீரும்படி அவரை அனுபவிப்பேன். (1266)

7.  புலப்பேன்கொல் புல்லுவேன் கொல்லோ கலப்பேன்கொல்
    கண்ணன்ன கேளிர் வரின்.

(ப-உ) கண் அன்ன கேளிர் வரின் - கண்போற் சிறந்த தலைவர் வந்தால் ; புலப்பேன் கொல் - பிணங்குவேனோ ; புல்லுவேன் கொல் - தழுவுவேனோ; கலப்பேன்கொல் - இவ்விரண்டையும் கலந்து செய் வேனோ (தெரியவில்லை).

(க-உ) கண்போற் சிறந்த காதலர் வந்தால் நான் அவரைப் பிணங்கு வேனோ ; தழுவுவேனோ ; அல்லது இரண்டையும் கலந்து செய்வேனோ தெரியவில்லை. (1267)

8.  வினைகலந்து வென்றீக வேந்தன் மனைகலந்து
    மாலை யயர்கம் விருந்து.
    (ப-உ) வேந்தன் வினைகலந்து வென்றீக - அரசன் போர் செய்து வெல்வானாக ; மனை கலந்து மாலை விருந்து அயர்கம் - (யாமும்) மனைவியைச் சேர்ந்து மாலைக்காலத்தில் விருந்து உண்போமாக.

(க-உ) அரசனும் போர் செய்து வெற்றி பெறுவானாக ; நானும் எனது காதலியை அடைந்து மாலைக் காலத்தில் விருந்து உண்பேனாக. (1268)

9.  ஒருநாள் எழுநாள்போல் செல்லும் சேட்சென்றார்
    வருநாள்வைத் தேங்கு பவர்க்கு.

(ப-உ) சேண் சென்றார் - தூரதேசஞ் சென்ற காதலர் ; வருநாள் வைத்து ஏங்குபவர்க்கு - (திரும்பி) வருவதாகக் குறித்துச் சென்ற நாளை நினைந்து வருந்தும் பெண்களுக்கு ; ஒருநாள் எழு நாள் போல் செல்லும் - ஒரு நாள் கழிதல் ஏழுநாள் கழிதல் போலாகும்.

(க-உ) தூரதேசஞ் சென்ற தம் காதலர் வருவதாகக் குறிப்பிட்டுச் சென்ற நாளை நினைத்து வருந்திக்கொண்டிருக்கும் பெண்களுக்கு ஒருநாள் கழிதல் ஏழுநாட் கழிதல் போலாகும். (1269)

10. பெறினென்னாம் பெற்றக்கா லென்னும் உறினென்னாம்
    உள்ள முடைந்துக்கக் கால்.

(ப-உ) உள்ளம் உடைந்து உக்கக்கால் - (தலைவி என் பிரிவைத் தாங்காது) மனம் உடைந்து இறந்து போகும் நிலையின ளானால் ; பெறின் என் ஆம் பெற்றக்கால் என் ஆம் உறின் என் ஆம் - நான் அவளைப் பெறக்கூடுமானாலும் பெற்றாலும் என்ன பயனுண்டு.

(க-உ) பிரிவாற்றாமல் உள்ளம் உடைந்து இறக்கும் நிலையி லுள்ள காதலியை நான் அடையக் கூடுமானாலும், அடைந்தாலும் என்ன பயனுள்ளது? (1270)

128. குறிப்பறிவுறுத்தல்
(குறிப்பறிவுறுத்தல் - தலைவன் தலைவி தோழி என்போர் ஒருவர் குறிப்பை ஒருவர்க்கு அறிவித்தல்)
தலைவன் கூறியது

1.  கரப்பினுங் கையிகந் தொல்லாநின் உண்கண்
    உரைக்க லுறுவதொன் றுண்டு.

(ப-உ) கரப்பினும் - (நீ சொல்லாது) மறைத்தாலும் ; ஒல்லா - அதற்கு உடன்படாமல் ; கை இகந்து - கை கடந்து ; நின் உண் கண் உரைக்கல் உறுவது ஒன்று உண்டு - உனது மை எழுதிய கண்கள் சொல்ல விரும்புவது ஒன்று இருக்கின்றது.

(க-உ) நீ மறைக்க விரும்பினாலும் உனது மை உண்ட கண்கள் எனக்குச் சொல்ல விரும்புவது ஒன்று உண்டு ; அதனைச் சொல். (1271)

2.  கண்நிறைந்த காரிகை காம்பேர்தோட் பேதைக்குப்
    பெண்நிறைந்த நீர்மை பெரிது.

(ப-உ) கண் நிறைந்த காரிகை - எனது கண்ணை நிறையச் செய்யும் அழகையும் ; காம்பு ஏர் தோள் பேதைக்கு - மூங்கில் போன்ற தோள்களையு முடைய பெண்ணாகிய உனக்கு ; பெண் நிறைந்த நீர்மை பெரிது - பெண்களுக்கு உள்ள நல்ல தன்மைகள் மிக வுள்ளன.

(க-உ) எனது கண்களை நிறையச் செய்யும் அழகுடைய உனக்குப் பெண்களுக்குள்ள நல்ல குணங்கள் மிக உள்ளன. (1272)

3.  மணியில் திகழ்தரு நூல்போல் மடந்தை
    அணியில் திகழ்வதொன் றுண்டு.

(ப-உ) மணியில் திகழ்தரு நூல்போல் - மணிக்குள்ளிருந்து (வெளியே) தெரியும் நூல்போல் ; மடந்தை அணியில் திகழ்வது ஒன்று உண்டு - இம்மாதின் முகமலர்ச்சியால் (வெளியே) ஒரு எண்ணம் தெரிகிறது.

(க-உ) மணியில் கோக்கப்பட்ட நூல் வெளியில் தெரிவது போல இவளது முகமலர்ச்சியால் இவளுடைய எண்ணம் வெளிப்படுகிறது.(1273)

4.  முகைமொக்கு ளுள்ளது நாற்றம்போல் பேதை
    நகைமொக்கு ளுள்ளதொன் றுண்டு.

(ப-உ) முகை மொக்குள் - அரும்பின் முகிழ்ப்பில் ; உள்ளது நாற்றம்போல் - உள்ளதாய் (வெளியே தோன்றாத) வாசனையைப்போல ; பேதை நகை மொக்குள் - இப்பெண்ணின் சிரிப்பாகிய முகிழ்ப்பினுள் ; உள்ளது ஒன்று உண்டு - உள்ளதாய் (புறத்தே தோன்றாத) ஒரு குறிப்பு உண்டு.

(க-உ) விரியாத பூ அரும்பினுள் வாசனை வெளிப்படாமல் இருப்பதுபோல இவளுடைய புன்சிரிப்பில் வெளியே தோன்றாத ஒரு குறிப்பு உள்ளது. (1274)

5.  செறிதொடி செய்திறந்த கள்ளம் உறுதுயர்
    தீர்க்கு மருந்தொன் றுடைத்து.

(ப-உ) செறிதொடி செய்து இறந்த கள்ளம் - நெருங்கிய வளை யணிந்தவள் (பிரிவை நினைத்துச்) செய்த சைகையானது ; உறுதுயர் தீர்க்கும் மருந்து ஒன்று உடைத்து - எனது மிகுந்த துயரைத் தீர்க்கும் மருந்து ஒன்றை உடையது.

(க-உ) நெருங்கிய வளையல் அணிந்தவள் எனது பிரிவை நினைத்துச் செய்த சைகை எனது மிகுந்த நோயைத் தீர்க்கும் மருந்து ஒன்று (உடன்போக்கு) உடையது. (1275)
தலைவி கூறியது

6.  பெரிதாற்றிப் பெட்பக் கலத்தல் அரிதாற்றி
    அன்பின்மை சூழ்வ துடைத்து.

(ப-உ) பெரிது ஆற்றி பெட்ப கலத்தல் - (தலைவர் தனது பிரிவாலான எனது துன்பத்தை) மிகவும் ஆற்றி நான் மகிழும்படி கூடுவதானது ; அரிது ஆற்றி அன்பு இன்மை சூழ்வது உடைத்து - (மேலும் அத்துன்பத்தை) அரிதாகப் பொறுத்திருந்து (அவரது) அன்பில்லாமையை நினைவூட்டும் தன்மையை உடையது.

(க-உ) தலைவர் தனது பிரிவால் எனக்கு நேர்ந்த துன்பத்தை மாற்றி யான் மகிழும்படி என்னைச் சேருதலானது மறுபடியும் அவர் பிரிய, நான் அப்பிரிவை அரிதாகப் பொறுத்திருந்து அவரது அன்பில்லாமையை நினைவுபடுத்தும் தன்மையையுடையது. (1276)
தணந்தனம்

7.  தண்ணந் துறைவன் தணந்தமை நம்மினும்
    முன்னம் உணர்ந்த வளை.

(ப-உ) தண்ணந் துறைவன் தணந்தமை - குளிர்ந்த துறையை யுடையவன் (நம்மை மனத்தினாற்) பிரிந்தமையை ; நம்மினும் வளை முன்னம் உணர்ந்த - (குறிப்பினால்) யான் அறிவதன்முன் என் கைவளைகள் அறிந்தன.

(க-உ) குளிர்ந்த துறைமுகத்தை ஆள்பவன் மனத்தினால் என்னைப் பிரிய நினைந்தான். நான் அதை அறிவதன்முன் என் கை வளைகள் குறிப்பாலறிந்தன. (1277)

8.  நெருநற்றுச் சென்றாரெங் காதலர் யாமும்
    எழுநாளே மேனி பசந்து.

(ப-உ) எம் காதலர் நெருநற்று சென்றார் - எனது காதலர் நேற்றுப் பிரிந்து சென்றார் ; யாமும் மேனி பசந்து எழு நாளேம் - நாமும் உடம்பு பசலை அடைந்து ஏழு நாட்களாயினேம்.

(க-உ) எனது காதலர் நேற்றுப் பிரிந்து சென்றார் ; எனது மேனி பசந்து ஏழு நாட்களாயின. (1278)

9.  தொடிநோக்கி மென்தோளும் நோக்கி அடிநோக்கி
    அஃதாண் டவள்செய் தது.

(ப-உ) தொடி நோக்கி - (பிரிவினால் வளை கழலுமென்று) வளையல்களைப் பார்த்து ; மெல் தோளும் நோக்கி - (மெலியுமென்று) மெல்லிய தோள்களையும் பார்த்து ; அடி நோக்கி - (இவ்விரண்டும் நிகழாதபடி நீர் நடந்து காத்தல் வேண்டுமெனத் தனது) பாதங்களையும் பார்த்து; ஆண்டு அவள் செய்து அஃது - அவ்விடத்து அவள் செய்தது உடன் போக்கைக் குறித்தது.

(க-உ) நான் பிரிய நினைத்தபோது பிரிந்தால் வளைகள் நில்லா என அவைகளைப் பார்த்தாள் ; தோள்கள் மெலியுமெனத் தோள்களைப் பார்த்தாள் ; ‘நீர் உடன் அழைத்துச் செல்லுதல் வேண்டுமெனக் கால்களையும் பார்த்தாள். இவை அவள் செய்த குறிப்புகளாகும். (1279)

10. பெண்ணினால் பெண்மை யுடைத்தென்ப கண்ணினால்
    காமநோய் சொல்லி யிரவு.

(ப-உ) காமநோய் கண்ணினால் சொல்லி இரவு - (தமது) காதல் நோயைக் கண்ணினால் அறிவித்து வேண்டுதல் ; பெண்ணினால் பெண்மை உடைத்து என்ப - பெண் தன்மையிலும் சிறந்த பெண்ணுக்குரிய தன்மையை உடையதென்று அறிவுடை யோர் சொல்லுவர்.

(க-உ) தமது காதல்நோயை வாயினால் சொல்லாது கண்ணி னாலறி வித்து வேண்டுதல் பொதுவான பெண்தன்மையில்லாமல் மேலான பெண் தன்மையென்று அறிந்தோர் கூறுவர். (1280)

129. புணர்ச்சி விதும்பல்
(புணர்ச்சி விதும்பல் - தலைவன் தலைவியர் சேர்க்கைக்கு விரைதல்.)

1.  உள்ளக் களித்தலும் காண மகிழ்தலும்
    கள்ளுக்கில் காமத்திற் குண்டு.

(ப-உ) உள்ள களித்தலும் - நினைத்தவுடன் களிப்பு அடைதலும் ; காண மகிழ்தலும் - கண்டவுடன் மகிழ்தலும் ; கள்ளுக்கு இல் - கள்ளினால் உண்டாகா ; காமத்திற்கு உண்டு - இவை காதலால் உண்டாகும்.

(க-உ) நினைத்தவுடன் களித்தலும் கண்டவுடன் மகிழ்தலு மாகிய இவை கள்ளினால் உண்டாகா ; இவை காதலினால் உண்டாகும். (1281)

2.  தினைத்துணையும் ஊடாமை வேண்டும் பனைத்துணையும்
    காமம் நிறைய வரின்.

(ப-உ) காமம் பனை துணையும் நிறைய வரின் - காதல் பனை யளவுக்கு அதிகமாகத் தோன்றினாலும் ; தினை துணையும் ஊடாமை வேண்டும் - தினையளவும் பிணங்காமல் இருப்பது விரும்பத்தக்கது.

(ப-உ) பனையளவுக்கும் அதிகமாகக் காதல் ஏற்பட்டாலும் தினை அளவாவது பிணங்காமல் இருத்தல் விரும்பத்தக்கது. (1282)

3.  பேணாது பெட்பவே செய்யினும் கொண்களைக்
    காணா தமையல கண்.

(ப-உ) பேணாது பெட்பவே செய்யினும் - (கணவன்) என்னை அவமதித்துத் தாம் விரும்பியவற்றையே செய்தாலும் ; கொண்கனை கண் காணாது அமையல் - கணவனைப் பாராமல் என் கண்களால் இருக்க முடியவில்லை.

(க-உ) கணவர் என்னை அவமதித்துத் தான் விரும்பியவை களையே செய்தாலும் என் கண்களுக்கு அவரைப் பாராமல் இருக்க முடியவில்லை. (1283)

4.  ஊடற்கட் சென்றேன்மன் தோழி அதுமறந்து
    கூடற்கண் சென்றதென் நெஞ்சு.

(ப-உ) தோழி - தோழியே ; ஊடற்கண் சென்றேன் - அவரோடு பிணங்க நினைத்துச் சென்றேன் ; என் நெஞ்சு அது மறந்து கூடற்கண் சென்றது - எனது மனம் அதை மறந்து சேர்தலிலே சென்றது.

(க-உ) தோழியே ! நான் அவரோடு ஊட நினைத்துச் சென்றேன் ; ஆனால் என் மனம் அதை மறந்து சேருதலிலே சென்றது. (1284)

5.  எழுதுங்கால் கோல்காணாக் கண்ணேபோல் கொண்கண்
    பழிகாணேன் கண்ட விடத்து.

(ப-உ) எழுதுங்கால் கோல் காணா கண்ணே போல் - மை எழுதும்போது அதைத் தீட்டும் கோலைப் பார்க்கமாட்டாத கண்ணைப் போல் ; கொண்கண் பழி கண்டவிடத்து காணேன் - தலைவனின் குற்றத்தை அவனைக் கண்டபோது காணமாட்டேன்.

(க-உ) மை தீட்டும்போது கோலைப் பார்க்க மாட்டாத கண்ணைப் போலக் கணவரைக் காணும்போது அவர் குற்றத்தைக் காணமாட்டேன். (1285)

6.  காணுங்கால் காணேன் தவறாய காணாக்கால்
    காணென் தவறல் லவை.

(ப-உ) கா ணும் கால் - (தலைவரைக்) காணும்போது ; தவறு ஆய காணேன் - குற்றங்களானவைகளைக் காணேன் ; காணாக்கால் - (அவரைக்) காணாதவிடத்து ; தவறு அல்லவை காணேன் - குற்றங்கள் அல்லாதவை களைக் காண்கின்றிலேன்.

(க-உ) தலைவரைக் காணும்போது அவரிடத்துக் குற்றங்கள் ஒன்றையும் யான் காணுவதில்லை ; அவரைக் காணாதபோது அவரிடத்துக் குற்றங்களையே காண்கின்றேன். (1286)

7.  உய்த்த லறிந்து புனல்பாய் பவரேபோல்
    பொய்த்த லறிந்தென் புலந்து.

(ப-உ) உய்த்தல் அறிந்து - (தம்மை) இழுத்துக்கொண்டு போமென்பதை அறிந்து ; புனல் பாய்பவரே போல் - ஓடுகின்ற (ஆற்று) நீரிலே குதித்தவரைப் போல ; பொய்த்தல் அறிந்து புலந்து என் - பிணக்கம் நிலையில்லாதது என்று அறிந்து பிணங்குவது ஏன்?

(க-உ) தம்மை இழுத்துக்கொண்டு போகும் என்று அறிந்தும் ஆற்றில் குதிப்பவனைப்போல் பிணக்கம் நிற்கமாட்டாது என்று அறிந்து பொய்யாகப் பிணங்குவதால் பயனென்ன?

8.  இனித்தக்க இன்னா செயினும் களித்தார்க்குக்
    கள்ளற்றே கள்வநின் மார்பு.

(ப-உ) கள்வ - கள்வனே ; நின் மார்பு - உனது மார்பு ; களித்தார்க்கு இனி தக்க இன்னா செயினும் - உண்டு களித்தவர்க்கு இழிவுவரத்தக்க துன்பத்தைக் கொடுத்தாலும் ; கள் அற்று - (மேலும் மேலும் விருப்பைத் தரத்தக்க) கள்ளைப் போன்றது.

(க-உ) கள்வனே ! உனது மார்பு, உண்டு களித்தவர்க்குத் துன்பத்தைச் செய்தாலும் அவரால் விரும்பப்படும் கள்ளைப் போன்றது. (1288)

9.  மலரினும் மெல்லிது காமம் சிலரதன்
    செவ்வி தலைப்படு வார்.

(ப-உ) காமம் - காதலின்பம் ; மலரினும் மெல்லிது - பூவினும் பார்க்க மெல்லியதாயிருக்கும் ; அதன் செவ்வி தலைப்படுவார் சிலர் - அதன் நயத்தைப் பெறுவார் சிலர்.

(க-உ) காதலின்பம் மெல்லியதாயிருக்கும் ; அது அவ்வாறிருப்பதை அறிந்து அதன் நயத்தைப் பெறுகின்றவர் உலகத்தில் சிலரே. (1289)

10. கண்ணின் துணித்தே கலங்கினாள் புல்லுதல்
    என்னினும் தான்விதுப் புற்று.

(ப-உ) கண்ணில் துனித்து கலங்கினாள் - கண்ணினால் பிணங்கிக் கலங்கினாள் ; புல்லுதல் என்னினும் தான் விதுப்புற்று - என்னிலும் விரைவாகத் தழுவினாள்.

(க-உ) என்னைக் கண்டபோது அவள் கண்ணில் கோபக் குறி தோன்றிற்று. (ஆனால் என்னிலும் பார்க்க விரைவாகத் தழுவினாள். (1290)
130. நெஞ்சொடு புலத்தல்
(நெஞ்சொடு புலத்தல் - சேர்க்கைக்கு விரைகின்ற தம் நெஞ்சோடு தலைவனும் தலைவியும் புலத்தல்)

1.  அவர்நெஞ் சவர்க்காதல் கண்டும் எவனெஞ்சே
    நீயெமக் காகா தது.

(ப-உ) நெஞ்சே - மனமே ; அவர் நெஞ்சு அவர்க்கு ஆதல் கண்டும் - அவரது மனம் (நம்மை நினையாது) அவர்க்கு அடங்கி இருத்தலைக் கண்டிருந்தும் ; நீ எமக்கு ஆகாது என் - நீ எமக்காய் நில்லாததற்குக் காரணம் என்ன?

(க-உ) அவருடைய நெஞ்சு நம்மை நினையாதிருப்பதை அறிந்தும் நீ எமக்காய் நில்லாது அவரை நினைத்தற்குக் காரணம் என்ன? (1291)

2.  உறாஅ தவர்க்கண்ட கண்ணும் அவரைச்
    செறாஅரெனச் சேறியென் நெஞ்சு.

(ப-உ) என் நெஞ்சு - எனது மனமே ; உறாதவர் கண்ட கண்ணும் - அவர் அன்பில்லாதவர் என உள்ளபடி அறிந்தும் ; செறார் என - அவர் கோபியார் என்று நினைத்து ; அவரை சேறி - அவரிடத்துச் செல்கின்றாய்.

(க-உ) மனமே! நம்மிடத்து அன்பில்லாதவரின் குணத்தை நன்றாயறிந்த பின்னும் யான் சென்றால் கோபியார் என்று நினைத்து நீ அவரிடத்துச் செல்கின்றாய் ; இது பெரிய அறியாமை.

3.  கெட்டார்க்கு நட்டாரில் வென்பதோ நெஞ்சேநீ
    பெட்டாங் கவர்பின் செலல்.

(ப-உ) நெஞ்சே - மனமே; பெட்டாங்கு அவர்பின் செலல் - விரும்பியபடி நீ அவரிடத்துச் செல்லுதல் ; கெட்டார்க்கு நட்டார் இல் என்பதோ - கெட்டவருக்கு உலகத்தில் நண்பர் இல்லை என்ற நினைவினாலோ.

(க-உ) நெஞ்சே ! நீ விரும்பியபடி அவரிடத்துச் செல்லுதல் கெட்டார்க்கு உலகத்தில் நண்பர் இல்லை என்னும் நினைவினாலோ? சொல்லு. (1293)
4. இனியன்ன நின்னொடு சூழ்வார்யார் நெஞ்சே
துனிசெய்து துவ்வாய்காண் மற்று.

(ப-உ) நெஞ்சே - மனமே ; துனி செய்து - நீ பிணக்கத்தை உண்டாக்கி ; மற்று துவ்வாய் - பின்பு அவரைச் சேர நினையாய் ; இனி அன்ன நின்ஒடு சூழ்வார் யார் - இனி அப்படிப்பட்டவைகளை உன்னோடு எண்ணுபவர் யார்?

(க-உ) நீ அவரைக் கண்டவுடன் அவர் தவறு நோக்கிப் புலவியை உண்டாக்கி அதன்பின் அவரைச் சேர நினையாய். ஆதலால் உன்னோடு அப்படிப்பட்டவைகளை யான் நினையேன். (1294)

5.  பெறாஅமை யஞ்சும் பெறிற்பிரி வஞ்சும்
    அறாஅ இடும்பைத்தென் நெஞ்சு.

(ப-உ) பெறாமை அஞ்சம் - (தலைவரைக் காணாதபோது) அப்படி அடையாமைக்கு (எனது மனம்) பயப்படும் ; பெறின் பிரிவு அஞ்சும் - பெற்றால் (அவரது) பிரிவை நினைத்து அஞ்சும் ; (ஆதலால்) என் நெஞ்சு அறா இடும்பைத்து - எனது மனம் நீங்காத துன்பத்தையுடையது.

(க-உ) தலைவரைக் காணாதபோது காணவில்லையே என்று எனது மனம் பயப்படும் ; கண்டால் பிரிந்து விடுவாரோ என்று நினைந்து அஞ்சும் ; எனது மனம் இவ்வாறு என்றும் துன்பத்தை உடையது. (1295)

6.  தனியே யிருந்து நினைத்தக்கால் என்னைத்
    தினிய இருந்ததென் னெஞ்சு.

(ப-உ) தனியே இருந்து நினைத்தக்கால் - அன்பரைப் பிரிந்திருந்து (அவர் கொடுமைகளை) நினைத்தபோது ; என்னை தினிய என் நெஞ்சு இருந்தது - என்னைத் தின்பதுபோல் துன்பஞ்செய்யும் பொருட்டு எனது மனம் இருந்தது.

(க-உ) காதலரைப் பிரிந்திருந்து அவர் கொடுமைகளை நினைக்கும் போது என்னைத் தின்பது போல என் மனம் எனக்குத் துன்பஞ்செய் கின்றது. (1296)

7.  நாணும் மறந்தேன் அவர்மறக் கல்லாவென்
    மாணா மடநெஞ்சிற் பட்டு.

(ப-உ) அவர் மறக்கல்லா - அவரை மறக்கமாட்டாத ; மாணா என் மடம் நெஞ்சிற் பட்டு - எனது இழிந்த அறிவில்லாத மனத்தோடு கூடி ; நாணும் மறந்தேன் - நாணத்தையும் மறந்து விட்டேன்.

(க-உ) அன்பில்லாத அவரை மறக்கமுடியாத கேவலமான என் மனத்தோடு கூடி நாணத்தையும் மறந்து போயினேன். (1297)

8.  எள்ளின் இளிவாமென் றெண்ணி அவர்திறம்
    உள்ளும் உயிர்க்காதல் நெஞ்சு.

(ப-உ) உயிர் காதல் நெஞ்சு - உயிர்மேல் ஆசையுடைய என் நெஞ்சு ; எள்ளின் இளிவாம் என்று எண்ணி - (தலைவரை) இகழ்ந்தால் தாழ்வு வரும் என்று நினைத்து ; அவர் திறம் உள்ளும் - அவர் பெருமையையே நினைக்கும்.

(க-உ) எனது உயிர்மேல் ஆசையுடைய மனம் தலைவரை இகழ்ந்தால் தாழ்வு உண்டாகுமென்று நினைத்து அவர் பெருமையையே நினைக்கின்றது. (1298)

9.  துன்பத்திற் கியாரே துணையாவார் தாமுடைய
    நெஞ்சந் துணையல் வழி.

(ப-உ) துன்பத்திற்கு - (ஒருவர்க்கு) துன்பம் வந்தபோது ; தாம் உடைய நெஞ்சம் துணை அல் வழி - (அதை நீக்குதற்கு) தமது மனம் துணை யாகாதபோது ; துணை ஆவார் யாரே - (வேறு) துணையாவார் யார்?

(க-உ) துன்பம் வந்தபோது அதை நீக்குவதற்குத் தமது நெஞ்சு துணையாகாதபோது வேறு யார் துணையாவார்? (1299)

10. தஞ்சந் தமரல்லர் ஏதிலார் தாமுடைய
    நெஞ்சந் தமரல் வழி.

(ப-உ) தாம் உடைய நெஞ்சம் - தாம் உரித்தாகவுடைய மனம் ; தமர் அல்வழி - தம்மோடு இணங்காதபோது ; ஏதிலார் தமர் அல்லர் - அயலவர் தம்மவராக மாட்டார்.

(க-உ) தனது மனம் தன்னோடு இணங்காதபோது அயலவர் தம்மவராகமாட்டார். (1300)

131. புலவி
(புலவி - இருவரும் சேர்க்கை விரும்பாது பிணங்குதல்)
தோழி சொல்லியது

1.  புல்லா திராஅப் புலத்தை அவருறும்
    அல்லல்நோய் காண்கஞ் சிறிது.

(ப-உ) அவர் உறும் அல்லல் நோய் சிறிது காண்கம் - காதலர் அடையும் துன்ப நோயினைச் சிறிது காண்போம் ; புல்லாது இரா புலத்தை - தழுவாது இருந்து பிணங்கு.

(க-உ) நீ காதலரைத் தழுவாது பிணங்கிக்கொண்டு இரு ; அவர் அடையும் துன்பநோயைச் சிறிது பார்ப்போம். (1301)

2.  உப்பமைந் தற்றாற் புலவி யதுசிறிது
    மிக்கற்றால் நீள விடல்.

(ப-உ) புலவி உப்பு அமைந்தற்று - பிணக்கம் (உணவுக்குச் சுவைதரும்) உப்புப் போன்றதாகும் ; நீளவிடல் - அதனை வேண்டும் அளவுக்குமேல் அதிகரித்தல் ; அது சிறிது மிக்கற்று - உப்புச் சிறிது மிகுந்தது போலாகும்.

(க-உ) பிணக்கம் உணவுக்குச் சுவை தரும் உப்புப்போன்றது ; அதனை அளவுக்குமேல் அதிகரித்தல் உணவுக்கு உப்புச் சிறிது மிகுந்தது போலாகும். (1302)

3.  அலந்தாரை யல்லல்நோய் செய்தற்றால் தம்மைப்
    புலந்தாரைப் புல்லா விடல்.

(ப-உ) தம்மை புலந்தாரை புல்லா விடல் - தம்மோடு பிணங்கின பெண்களை (பிணங்கு நீங்கித்) தழுவாது விடுதல் ; அலந்தாரை அல்லல் நோய் செய்தற்கு - துன்பமுற்று வருந்துகின்றவருக்கு மேலும் மிகுந்த துன்பம் செய்தது போலாகும்.

(க-உ) தம்மோடு பிணங்கின பெண்களைப் பிணக்கு நீக்கித் தழுவாது விடுதல் முன்னமே துன்பமுற்று வருந்துகிறவர்களுக்கு மேலும் துன்பம் இழைத்தது போலாகும். (1303)

4.  ஊடி யவரை யுணராமை வாடிய
    வள்ளி முதலரிந் தற்று.

(ப-உ) ஊடியவரை - பிணங்கின பெண்களை ; உணராமை - பிணக்குத் தீர்த்துச் சேராமை ; வாடிய வள்ளி முதல் அரிந்தற்று - வாடிய வள்ளிக்கொடியை அடியிலே அறுத்தல் போன்றது.

(க-உ) பிணங்கின பெண்களைப் பிணக்கை நீக்கிக் கூடாதிருத்தல் வாடிய வள்ளிக்கொடியை அடியிலே அறுத்தாற் போன்றது. (1304)

5.  நலத்தகை நல்லவர்க் கேஎர் புலத்தகை
    பூவன்ன கண்ணா ரகத்து.

(ப-உ) நலம் தகை நல்லவர்க்கு - நற்குணங்களால் தகுதியுடைய தலைவர்க்கு ; ஏர் - அழகாவது ; பூ அன்ன கண்ணார் அகத்து புலத்தகை - பூப்போன்ற கண்ணையுடையவர் மனதிலுண்டாகும் பிணக்கு மிகுதியாகும் தன்மை.

(க-உ) நற்குணங்களாற் சிறந்த தலைவர்க்கு அழகு பூப் போன்ற கண்ணுடைய பெண்களின் பிணக்கமேயாகும். (1305)

6.  துனியும் புலவியும் இல்லாயின் காமம்
    கனியும் கருக்காயு மற்று.

(ப-உ) துனியும் புலவியும் இல் ஆயின் - பெரிய பிணக்கும் சிறிய பிணக்கும் இல்லையாயின் ; காமம் கனியும் கருக்காயும் அற்று காதல் (அளவுகடந்து கனிந்த) பழமும் இளம் காயும் போன்றது.

(க-உ) பெரும் பிணக்கும் சிறு பிணக்கும் இல்லாவிடின் காதல் இன்பம் மிகப் பழுத்த கனியும் இளம் காயும் போலாகும். (1306)

7.  ஊடலின் உண்டாங்கோர் துன்பம் புணர்வது
    நீடுவ தன்றுகொல் என்று.

(ப-உ) புணர்வது - புணர்ச்சியானது ; நீடுவதுகொல் - நீடிக்குமோ ; அன்றுகொல் - நீடிக்காதோ; என்று - என்று நினைத்தால்; ஊடலின் ஓர் துன்பம் உண்டு - பிணக்கிலேயும் ஒரு துன்பம் உண்டாகும்.

(க-உ) சேர்க்கை சீக்கிரம் நடைபெறுமோ அல்லது நீடித்து ஏற்படுமோ என்று நினைத்தால் ஊடலிலும் ஒரு துன்பம் உண்டாகும். (1307)

8.  நோதல் எவன்மற்று நொந்தாரென் றஃதறியும்
    காதல ரில்லா வழி.

(ப-உ) நொந்தார் என்று - (இவர்) வருந்தினாரென்று; அஃது அறியும் காதலர் இல்லா வழி - அத்துன்பத்தை அறிகின்ற அன்புடையவளைப் பெறாதபோது; நோதல் எவன் - பிணங்குவதில் பயனில்லை. மற்று - அசை.

(க-உ) இவர் வருந்தினாரென்று அத்துன்பத்தை அறியும் காதலியைப் பெறாதவருக்குப் பிணங்குதலால் பயனில்லை. (1308)

9.  நீரும் நிழல தினிதே புலவியும்
    வீழுநர் கண்ணே யினிது.
    (ப-உ) நீரும் நீழலதே இனிது - நீரும் நிழலில் இருப்பின் (குடிக்க) இனியதாகும்; புலவியும் வீழுநர் கண்ணே இனிது - பிணக்கும் அன்புடையவரிடத்தே இனிதாகும்.

(க-உ) நீரும் நிழலில் இருப்பின் குடிக்க இனிதாகும் ; ஊடலும் அன்புடையவரிடத்திலே இனியதாகும். (1309)

10. ஊட லுணங்க விடுவாரோ டென்னெஞ்சம்
    கூடுவே மென்ப தவா.

(ப-உ) ஊடல் உணங்க விடுவாரோடு - (நான்) பிணங்கியிருக்க (அதைத் தீர்க்காது) விட்டுப் போவாரோடு; என் நெஞ்சம் கூடுவோம் என்பது அவா - எனது மனம் கூடவேண்டுமென்று முயல்வதற்குக் காரணம் ஆசையே.

(க-உ) நான் பிணங்கியிருக்க அதனைத் தீர்க்காது என்னை விட்டுச் செல்பவரோடு கூடுவேன் என என் நெஞ்சம் கருதுவது மூட ஆசையினால் தான். (1310)

132. புலவி நுணுக்கம்
(புலவி நுணுக்கம் - புலத்தற்குக் காரணமில்லாதிருக்கவும் ஓர் நுண்ணிய காரணமிருப்பதாகக் கொண்டு தலைவி தலைவனோடு புலத்தல்.)

1.  பெண்ணியலா ரெல்லாரும் கண்ணிற் பொதுவுண்பர்
    நண்ணேன் பரத்தநின் மார்பு.

(ப-உ) பரத்த - வேசையருடன்கூடிச் செல்கின்றவரே ; பெண் இயலார் எல்லாரும் - பெண்தன்மையினை உடையவரெல்லாரும் ; கண்ணின் பொது உண்பர் - (தமது) கண்களால் பொதுவாக (உன்னை) அனுபவிப்பர் ; உன் மார்பு நண்ணேன் - (ஆதலால் நான்) உன் மார்பைச் சேரமாட்டேன்.

(க-உ) வேசையரிடத்திற் செல்கின்ற உன்னைப் பெண் களெல்லாம் தமது கண்களால் பொதுவாக அனுபவிப்பர்; ஆதலால் நான் உனது மார்பைச் சேரமாட்டேன். (1311)

2.  ஊடி யிருந்தேமாத் தும்மினார் யாந்தம்மை
    நீடுவாழ் கென்பாக் கறிந்து.

(ப-உ) ஊடி இருந்தேம் ஆ தும்மினார் - நாம் பிணங்கி இருந்த போது தும்மினார்; யாம் தம்மை நீடு வாழ்க என்பாக்கு அறிந்து - நான் தன்னை நெடிது வாழ்க என்று சொல்வேன் என நினைத்து.

(க-உ) நான் பிணங்கிப் பேசாதிருந்தபோது, நான் நெடிது வாழ்வாயாக என்று சொல்வேன் என நினைத்து அவர் தும்மினார். (1312)
தலைவன் சொல்லியது

3.  கோட்டுப்பூச் சூடினுங் காயும் ஒருத்தியைக்
    காட்டிய சூடினீ ரென்று.

(ப-உ) கோட்டுப்பூ சூடினும் - வளைவாகிய பூமாலையை நான் சூடினாலும் ; ஒருத்தியை காட்டிய சூடினீர் என்று காயும் - நீ விரும்பிய ஒருத்திக்குக் காட்டுதல் வேண்டி இதனைச் சூடினீர் என்று கோபிப்பாள்.
(க-உ) பூமாலையைச் சூடினாலும் நீர் விரும்பும் ஒருத்திக்கு இதனைக் காட்டும் பொருட்டுச் சூடினீர் என்று கோபிப்பாள். இவள் ஊடுதற்கு ஒரு காரணமும் வேண்டுமோ? (1313)

4.  யாரினுங் காதலம் என்றேனா ஊடினாள்
    யாரினும் யாரினு மென்று.

(ப-உ) யாரினும் காதலம் ஏன்றேன் ஆ - நான் எவரிலும் பார்க்க உன்னைக் காதலிக்கின்றேன் என்று சொன்னபோது ; யாரினும் யாரினும் என்று ஊடினாள் - யாரிலும் யாரிலும் என்று சொல்லி என்னோடு பிணங்கினாள்.

(க-உ) நான் உன்னை எல்லாரிலும் பார்க்கக் காதலிக்கிறேன் என்ற போது, ‘எந்தப் பெண்களிடத்திலும் பார்க்க?’ என்று சொல்லிப் பிணங்கி னாள். (1314)

5.  இம்மைப் பிறப்பிற் பிரியலம் என்றேனாக்
    கண்நிறை நீர்கொண் டனள்.

(ப-உ) இம்மை பிறப்பில் பிரியலன் என்றேன் ஆ - இப் பிறப்பிலே பிரியேன் என்று சொன்னபோது; கண் நிறை நீர் கொண்டாள் - (மறு பிறப்பிலே பிரிவேன் என்று பொருள் கொண்டு) கண் நிறைந்த நீரைக் கொண்டாள்.

(க-உ) இப்பிறப்பிலே பிரியேன் என்று சொன்னபோது மறுபிறப் பில் பிரியக் கருதினீர் என்று பிணங்கிக் கண் கலங்கினாள். (1315)

6.  உள்ளினேன் என்றேன்மற் றென்மறந்தீ ரென்றென்னைப்
    புல்லாள் புலத்தக் கனள்.

(ப-உ) உள்ளினேன் என்றேன் - நினைந்தேன் என்றேன்; மற்று - அதற்கு மாறாக; என் மறந்தீர் என்று என்னைப் புல்லாள் - என்னை முன் மறந்தீர் என்று சொல்லி என்னைத் தழுவமாட்டாள் ; தக்கனள் - பிணங்கினாள்.

(க-உ) நினைத்தேன் - என்றேன்; மறந்தல்லவோ நினைக்க வேண்டும் என்று சொல்லி என்னைத் தழுவாது பிணங்கினாள். (1316)

7.  வழுத்தினாள் தும்மினே னாக அமித்தழுதாள்
    யாருள்ளித் தும்மினீ ரென்று.

(ப-உ) தும்மினேன் ஆக வழுத்தினாள் - நான் தும்மினதும் வாழ்த்தினாள்; அழித்து - அதற்கு மாறாக ; யார் உள்ளி தும்மினீர் என்று அழுதாள் - யார் நினைத்ததால் தும்மினீர் என்று சொல்லி அழுதாள்.

(க-உ) தும்மினேன், வழக்கம்போல் வாழ்த்தினாள் ; பின் யார் நினைத்ததால் தும்மினீர் என்று சொல்லி அழுதாள். (1317)

8.  தும்முச் செறுப்ப அழுதாள் நுமருள்ளல்
    எம்மை மறைத்தீரோ என்று.

(ப-உ) தும்மு செறுப்ப - நான் தும்மலை அடக்கியபோது; நுமர் உள்ளல் எம்மை மறைத்தீரோ என்று அழுதாள் - உமக்கு வேண்டியவர் நினைப்பதை எனக்கு மறைத்தீரோ என்று சொல்லி அழுதாள்.

(க-உ) நான் தும்மலை அடக்கியபோது உமக்கு வேண்டியவர் நினைப்பதை எனக்கு மறைத்தீரோ என்று சொல்லி அழுதாள். (1318)

9.  தன்னை யுணர்த்தினுங் காயும் பிறர்க்கு நீர்
    இந்நீர ராகுதி ரென்று.

(ப-உ) தன்னை உணர்த்தினும் - தனது பிணக்கை தீர்த்தாலும்; பிறர்க்கும் நீர் இந் நீரர் ஆகுதிர் என்று காயும் - பிறபெண்களிடத்தும் இவ்வாறு பிணக்குத் தீர்ப்பீரென்று கோபிக்கின்றாள்.

(க-உ) அவளுடைய பிணக்கைத் தீர்த்தாலும் நீர் இவ்வாறு வேறு பெண்களுடைய பிணக்குகளையும் தீர்ப்பீரென்று கோபிக்கின்றாள்.(1319)

10. நினைத்திருந்து நோக்கினும் காயும் அனைத்துநீர்
    யாருள்ளி நோக்கினீ ரென்று.

(ப-உ) இருந்து நினைந்து நோக்கினும் - இருந்து அவள் உறுப்புக்களின் அழகை நினைந்து பார்த்தாலும் ; அனைத்தும் யார் உள்ளி நோக்கினீர் என்று காயும் - அவைகளை எல்லாம் யார் அவயவங்களோடு ஒப்பிட நோக்கினீர் என்று சொல்லிக் கோபிப்பாள்.

(க-உ) நான் இருந்து அவளுடைய அவயவங்களின் அழகைப் பார்த்தாலும் வேறு பெண்களின் உறுப்புகளை நினைத்து அவற்றோடு ஒப்பிடப் பார்க்கிறீர் என்று கோபிப்பாள். (1320)

133. ஊடலுவகை
(ஊடலுவகை - ஊடுதலால் உண்டான மகிழ்ச்சியை நினைத்து மகிழ்தல்)
1. இல்லை தவறவர்க் காயினும் ஊடுதல்
வல்ல தவரளிக்கு மாறு.

(ப-உ) அவர்க்கு தவறு இல்லை ஆயினும் - அவரிடத்துத் தவறில்லை ஆனாலும்; அவர் அளிக்கும் ஆறு -அவர் அன்பு செய்கின்ற வகை ; ஊடுதல் வல்லது - பிணக்கம் விளைக்கத்தக்கது.

*(க-உ) அவரிடத்துக் குற்றமில்லையாயினும் அவர் அன்பு செய்யும் வகை பிணக்கம் விளைக்கத்தக்கது. (1321)

2.  ஊடலில் தோன்றுஞ் சிறுதுனி நல்லளி
    வாடினும் பாடு பெறும்.

(ப-உ) ஊடலில் தோன்றும் சிறு துனி - ஊடற் காலத்துத் தோன்றும் சிறிய துன்பத்தால் ; நல் அருள் வாடினும் பாடுபெறும் - அவர் செய்யும் கருணை குறைவுபட்டாலும் அது பெருமை அடையும்.

(க-உ) ஊடற் காலத்தில் தலைவர் செய்யும் கருணை குறைவு பட்டாலும் அது பெருமை அடையும். (1322)

3.  புலத்தலின் புன்தேள்நா டுண்டோ நிலத்தொடு
    நிரியைந் தன்னா ரகத்து.

(ப-உ) நிலத்தொடு நீர் இயைந்து அன்னார் அகத்து - மண்ணோடு நீர் கலந்தாற்போன்ற ஒற்றுமையுடையவரிடத்து ; புலத்தலின் புத்தேள் நாடு உண்டோ - பிணங்குதல் போலத் தெய்வ உலகம் ஒன்று உள்ளதோ.

(க-உ) நிலத்தோடு நீர் சேர்ந்தாற் போல் ஒற்றுமை யுடையவ ரிடத்துப் பிணங்குதல் போல் இன்பும் தேவருகத்திலும் இல்லை.

4.  புல்லி விடாஅப் புலவியுள் தோன்றுமென்
    உள்ளம் உடைக்கும் படை.

(ப-உ) புல்லி விடா புலவி உள் - (காதலரைத்) தழுவிவிடாத பிணக்கத் துள்ளே ; என் உள்ளம் உடைக்கும் படைதோன்றும் - எனது உள்ளத்தைச் சிதறச் செய்கின்ற ஆயுதம் காணப்படும்.

(க-உ) அன்பரைத் தழுவிக்கொண்டு பின் விடாத பிணக்கத்துள்ளே எனது மனதை உடைக்கும் ஆயுதம் காணப்படும்.

5.  தவறில ராயினும் தாம்வீழ்வார் மெல்தோள்
    அகறலின் ஆங்கொன் றுடைத்து.

(ப-உ) தவறு இலர் ஆயினும் - தவறு இல்லாதவரா யிருந்தாலும் ; தாம் வீழ்வார் மெல் தோள் அகறலின் - தம்மால் விரும்பப்பட்ட பெண்களின் தோள்களைச் சேரப் பெறாத சமயத்தில் ; ஆங்க ஒன்று உடைத்து - அப்படிப்பட்ட ஓர் இன்பம் உடையது.
(க-உ) தாம் தவறில்லாதவராயினும் தாம் தம்மால் விரும்பப்பட்ட பெண்களின் தோள்களை அவர்கள் ஊடல் காரணமாகச் சேரமுடியாத சமயத்தில் அங்கே தோன்றும் இன்பம் ஒன்று உண்டு. (1325)

6.  உணலினும் உண்ட தறலினிது காமம்
    புணர்தலின் ஊட லினிது.

(ப-உ) உணலினும் - உண்ணுதலிலும் பார்க்க ; உண்டது அறல் இனிது - உண்ட உணவு செரித்தல் இன்பந்தருவதாகும் ; (அதுபோல்) காமம் - காதலுக்கு ; புணர்தலின் ஊடல் இனிது - சேர்தலினும் பிணங்குதல் இனியதாகும்.

(க-உ) மேன்மேல் உண்ணுவதிலும் பார்க்க உண்ட உணவைச் செரித்தல் இன்பந்தருவதாகும் ; அதுபோலக் காதலுக்குச் சேர்தலினும் பார்க்க ஊடல் இன்பந்தருவதாகும். (1326)

7.  ஊடலில் தோற்றவர் வென்றார் அதுமன்னும்
    கூடலில் காணப் படும்.

(ப-உ) ஊடலில் தோற்றவர் வென்றார் - ஊடலில் தோற்றவர் வென்றவராவர் ; அது கூடலிற் காணப்படும் - அது (பின்பு) சேர்க்கையில் அவரால் அறியப்படும்.

(க-உ) ஊடலில் தோற்றவர் வென்றவராவர் ; முன்பு தோற்றது போல் காணப்பட்டாலும் அது வெற்றியென்பது சேர்க்கையில் அறியப்படும். (1327)

8.  ஊடிப் பெறுருவங் கொல்லோ நுதல் வியர்ப்பக்
    கூடலில் தோன்றிய உப்பு.

(ப-உ) நுதல் வியர்ப்ப கூடலில் தோன்றிய உப்பு - நெற்றி வியர்க்கும்படி கூடும்போது உண்டான இனிமை ; ஊடி பெறுகுவம் கொல் - (இன்னு மொருமுறை) பிணங்கிப் பெறுவோமோ?

(க-உ) நெற்றி வியர்க்கும்படி கூடிப் பெற்ற இன்பத்தை இன்னுமொரு முறை ஊடி நாம் பெறுவோமோ? (1328)

9.  ஊடுக மன்னோ ஒளியிழை யாமிரப்ப
    நீடுக மன்னோ இரா.
    (ப-உ) ஒளி இழை ஊடுக மன் - விளங்கும் ஆபரண மணிந்தவள் ஊடுவாளாக ; யாம் இரப்ப இரா
    நீடுமன் - நாம் இரந்து நிற்றற்கு இரா நீடித்தல் வேண்டும்.

க-உ) விளங்கும் ஆபரணம் அணிந்தவள் ஊடுவாளாக ; யாம் இரந்து நிற்க இரா நீடிக்கட்டும். (1329)
10. ஊடுதல் காமத்திற் கின்பம் அதற்கின்பம்
கூடி முயங்கப் பெறின்.

(ப-உ) காமத்திற்கு இன்பம் ஊடுதல் - காதலுக்கு இன்பமாவது ஊடுதல் ; அதற்கு இன்பம் கூடி முயங்கப்பெறின் - கூடித் தழுவப்பெறல் அதற்கு இன்பமாகும்.

(க-உ) காதலுக்கு இன்பம் ஊடுதல்; கூடித்தழுவப் பெறுதல் அவ்வூடலுக்கு இன்பம். (1330)

#திருக்குறளின் சிறப்புப்பாயிரமாகிய திருவள்ளுவமாலை

அசரீரி
திருத்தகு தெய்வத் திருவள் ளுவரோ
டுருத்தகு நற்பலகை யொக்க - இருக்க
உருத்திர சன்ம ரெனவுரைத்து வானில்
ஒருக்கவோ வென்றதோர் சொல். (1)

(கருத்துரை) அருட்செல்லவத்தோடு தெய்வத் தன்மையும் நிறைந்த திருவள்ளுவரோடு அழகிய சங்கப்பலகையில் உருத்திரசன்மர் சமமாக இருக்கும்படி ஆகாயத்திலிருந்து ஒரு வார்த்தை ஒலித்தது.
நாமகள்

நாடா முதனான் மறைநான் முகனாவிற்
பாடா விடைப்பா ரதம்பகர்ந்தேன் - கூடாரை
எள்ளிய வென்றி யிலங்கிலைவேன் மாறபின்
வள்ளுவன் வாயதென் வாக்கு. (2)

(க -உ) பகைவரைப் புறங்கொடுக்கச் செய்து வெற்றியை உண்டாக்கிய விளங்கும் இலைவடிவினதாகிய வேலையுடைய பாண்டியனே! முன்பு நான் வேதங்களைப் பிரமனுடைய நாவிலிருந்து சொன்னேன்; பிற்பட்ட காலத்து எனது வாக்கு வள்ளுவனிடத்ததாயிற்று.

இறையனார்

என்றும் புலரா தியாணர்நாட் செல்லுகினும்
நின்றலர்ந்து தேன்பிலிற்று நீர்மையதாய்க்-குன்றாத
செந்தளிர்க் கற்பகத்தின் றெய்வத் திருமலர்போன்ம்
மன்புலவன் வள்ளுவன் வாய்ச்சொல். (3)

(க-உ) புலவர்க்கரசனாகிய வள்ளுவனுடைய திருவாக்கு, என்றும் அழகு குன்றாத தன்மையால், நெடுக்காலம் செல்லினும் நிலைபெற்று மலர்ந்து தேனைச் சொரிகின்ற தன்மையுடையதும் அழகிய தளிர்க ளுடையதுமாகிய கற்பக மரத்தினது தெய்வத்தன்மை பொருந்திய மலர் போன்றது.

உக்கிரப்பெருவழுதியார்

நான்மறையின் மெய்ப்பொருளை முப்பொருளா நான்முகத்தோன்,
தான்மறைந்து வள்ளுவனாய்த் தந்துரைத்த - நூன்முறையை,
வந்திக்க சென்னிவாய் வாழ்த்துக நன்னெஞ்சஞ்,
சிந்திக்க கேட்க செவி. (4)

(க-உ) பிரமன் வள்ளுவனாகப் பிறந்து நான்கு வேதங்களின் உண்மைப் பொருள்களை முப்பாலாகச் சொன்னான் ; அந்நூலின் தன்மையை தலையால் வணங்கவேண்டும் ; நாவால் வாழ்த்த வேண்டும்; நல்ல மனத்தால் நினைக்கவேண்டும்; காதுகளால் கேட்கவேண்டும்.

கபிலர்

தினையளவு போதாச் சிறுபுன்னீர் நீண்ட
பனையளவு காட்டும் படித்தால் - மனையளகு
வள்ளைக் குறங்கும் வளநாட வள்ளுவனார்
வெள்ளைக் குறட்பா விரி. (5)

(ப-உ) வீட்டில் வளர்க்கப்படும் பறவைகள் உலக்கைப் பாட்டைக் கேட்டு உறங்குகின்ற வளப்பமுடைய நாட்டை யுடையவனே! வள்ளுவரின் சிறிய குறள் நூலில் அடங்கியிருக்கும் விரிந்த பொருள் புல்நுனியில் படிந்திருக்கும் பனித்துளி பெரிய பனை மரத்தின் நிழலைக் காட்டியது போலாகும்.
பரணர்

மாலுங் குறளாய் வளர்ந்திரண்டு மாணடியால்
ஞால முழுது நயந்தளந்தான் - வாலறிவின்
வள்ளுவருந் தங்குறள்வெண் பாவடியால் வையத்தார்
உள்ளுவவெல் லாமளந்தா ரோர்ந்து. (6)

(க-உ) குறுகிய வடிவாகப் பிறந்த திருமால் பின் நெடிதாக வளர்ந்து தனது இரண்டு பெரிய அடிகளால் உலகம் முழுவதையும் அளந்தார்; மெய்யறிவுடைய வள்ளுவர் தனது மெய்யறிவினால் இவ்வுலகத்தார் நினைக்கப்படுவன எல்லாவற்றையும் அளந்தார்.

நக்கீரர்

தாசன முழுதுணர்ந்து தண்டமிழின் வெண்குறளால்
ஆனா வறமுதலா வந்நான்கும் - ஏனோருக்(கு)
ஊழி னுரைத்தாற்கும் ஒண்ணீர் முகிலுக்கும்
வாழியுல கென்னாற்று மற்று. (7)

(க-உ) தானே எல்லாவற்றையும் அறிந்து இனிய தமிழ் மொழியில் குறள் வெண்பாவினால் அறம் முதலிய நான்கு பொருள்களையும் அறியாதவர் அறியும்படி வள்ளுவர் உரைத்தார்; அவருக்கும் தெளிந்த நீரைத் தருகின்ற மேகத்துக்கும் இவ்வுலகம் என்ன கைம்மாறு செய்ய வல்லது.

மாமூலனார்

அறம்பொரு ளின்பம்வீ டென்னும் நான்கின்
அறந்தெரிந்து செப்பிய தேவை - மறந்தேயும்
வள்ளுவ னென்பானோர் பேதை யவன்வாய்ச்சொல்
கொள்ளா ரறிவுடை யார். (8)

(க-உ) அறம் பொருள் இன்பம் வீடு என்னும் நாற் பொருள்களின் உண்மைத் தன்மைகளை அறிந்து சொல்லிய கடவுள் தன்மை உள்ளவனை வள்ளுவனென்று ஒருவன் மறந்தாயினும் சொல்வானாயின் அவன் மூடனாவான்; அவன் அவ்வாறு சொல்லும் சொல்லை அறிவுடையோர் ஏற்றுக் கொள்ளமாட்டார்கள்.

கல்லாடர்

ஒன்றே பெருளெனின் வேறென்ப வேறெனின்
அன்றென்ப வாறு சமயத்தார் - நன்றென
எப்பா லவரு மியைபவே வள்ளுவனார்
முப்பான் மொழிந்த மொழி. (9)

(க-உ) ஆறுவகைப்பட்ட சமயத்தவர்களும் ஒருவர் கொண்ட முடிவுகளை மற்றவர் ஏற்றுக்கொள்ளார்; ஆனால் அவர்கள் எல்லோரும் வள்ளுவருடைய குறளில் கூறிய பொருளை நல்லதென ஏற்றுக்கொள்வர்.

சீத்தலைச்சாத்தனார்

மும்மலையு முந்நாடு முந்நதியு முப்பதியும்
மும்முரசு முத்தமிழு முக்கொடியும் - மும்மாவுந்
தாமுடைய மன்னர் தடமுடிமேற் றாரன்றோ
பாமுறைதேர் வள்ளுவர் முப்பால். (10)

(க-உ) வள்ளுவரது முப்பால் நூல், மூன்று மலையும் மூன்று மலையும் மூன்று நாடும் , மூன்று ஆறும், மூன்று நகரும், மூன்று முரசும், முத்தமிழும், முக்கொடியும், மூன்று குதிரையு முடைய மூவேந்தரும் தமது முடிமேல் சூடும் மாலையாகும். மூன்று மலை - கொல்லி, நேரி, பொதியில்; முந்நாடு - குடநாடு, புனனாடு, தென்னாடு, முந்நதி - பொருநை, காவிரி, வையை; முப்பதி - கருவூர், உறையூர், மதுரை; மும்முரசு - மங்கலம், வெற்றி, கொடை; முத்தமிழ் - இயல். இசை, நாடகம்; முக்கொடி - வில், மீன், புலி; மும்மா - கனவட்டம், பாடலம், கோரம்.

மருத்துவன்றாமோதரனார்

சீந்திநீர்க் கண்டந் தெறிசுக்குத் தேனளாய்
மோந்தபின் யார்க்குந் தலைக்குத்தில் - காந்தி
மலைக்குத்து மால்யானை வள்ளுவர்முப் பாலால்
தலைக்குத்துத் தீர்வுசாத் தற்கு. (11)

(க-உ) கோபித்து மலையைக் குத்தும் பெரிய யானை போன்ற அரசனே! சீந்தில்மாவையும் சுக்குத்தூளையும் தேன் கலந்து மொந்த பின்பு எவருக்கும் தலைவலி மாறிப்போம். வள்ளுவர் முப்பால் நூலினால் சீத்தலைச் சாத்தனார்க்குத் தலைவலி இல்லையாயிற்று.

நாகன்றேவனார்

தாளார் மலர்ப்பொய்கை தாங்குடைவார் தண்ணீரை
வேளா தொழிதல் வியப்பன்று - வாளாதாம்
அப்பா லொருபாவை யாப்பவோ வள்ளுவனார்
முப்பான் மொழிமூழ்கு வார். (12)

(க-உ) காம்போடு கூடிய பூக்களையுடைய குளத்தில் நீராடுவார் வேறு தண்ணீரை விரும்பாதிருத்தல் வியப்பன்று; வள்ளுவரது முப்பா லாகிய நூலிலே பழகுவோர் வேறு ஒரு நூலை விரும்புவரோ?
அரிசில்கிழார்

பரந்த பொருளெல்லாம் பாரறிய வேறு
தெரிந்து திறந்தொறுஞ் சேரச் - சுருங்கிய
சொல்லால் விரித்துப் பொருள்விளங்கச் சொல்லுதல்
வல்லாரார் வள்ளுவரல் லால். (13)

(க-உ) நூல்களில் சொல்லப்படும் விரிந்த பொருள்களை எல்லாம் இவ்வுலகத்தவர் அறியும்பொருட்டுச் சுருக்கி வகைப்படுத்திச் சில சொற்களால் பொருள் விளங்கும்படி விரித்துச் சொல்ல வல்லவர் வள்ளுவரை அல்லாமல் வேறு யார் உளர்.

பொன்முடியார்

கானின்ற தொங்கலாய் காசிபனார் தந்ததுமுன்
கூநின் றளந்த குறளென்ப - நூன்முறையான்
வானின்று மண்ணின் றளந்ததே வள்ளுவனார்
தாநின் றளந்த குறள். (14)

(க-உ) நறுமணங் கமழும் மாலை யணிந்த பாண்டியனே! முற்காலத்தே காசிபன் அளித்த குறள் வடிவான திருமாலை உலகத்தை அளந்த குறள் என்று உலகத்தோர் சொல்லுவர்; வள்ளுவர் இவ்வுலகத்தில் தோன்றிச் செய்த குறள் வானில் நின்றும் உலகில் நின்றும் உலகத்தை அளந்தது.

கோதமனார்

ஆற்ற லழியுமென் றந்தணர்க ணான்மறையைப்
போற்றியுரைத் தேட்டின்புறத் தெழுதார் - ஏடெழுதி
வல்லுநரும் வல்லாரும் வள்ளுவனார் முப்பாலைச்
சொல்லிடினு மாற்றல்சோர் வின்று. (15)

(க-உ) அந்தணர் வேதங்களை ஏட்டில் எழுதினால் அவற்றின் வலிமை குன்றும் என்று கருதி அதனை வாய்பாடஞ் செய்து காப்பாற்றுவர். வள்ளுவர் செய்த நூலை வலியுடையவரும் வலியில்லாதவரும் ஓதினாலும் அதன்வலிகுன்றாது.
நத்தத்தனார்

ஆயிரத்து முந்நூற்று முப்ப தருங்குறளும்
பாயிரத்தி னோடு பகர்ந்ததற்பின் - போயொருத்தர்
வாய்க்கேட்க நூலுளவோ மன்னுதமிழ்ப் புலவ
ராய்க்கேட்க வீற்றிருக்க லாம். (16)

(க-உ) பாயிரமாகிய நான்கு அதிகாரங்களோடு ஆயிரத்து முந்நூற்று முப்பது குறள் வெண்பாக்களையும் படித்து அறிந்தபின் ஒருவரிடத்திற் சென்று பாடங்கேட்டு அறிதற்கு நூல்கள் இருக்கின்றனவோ? குறளைக் கற்றவர் பிறர் தம்மிடம் வந்து பாடங்கேட்கும்படி புலமையுடையராக வீற்றிருக்கலாம்.
முகையலூர்ச் சிறுகருந்தும்பியார்

உள்ளுதலுள்ளி யுரைத்த லுரைத்தனைத்
தெள்ளுத லன்றே செயற்பால - வள்ளுவனார்
முப்பாலின் மிக்க மொழியுண் டெனப்பகர்வார்
எப்பா வலரினு மில். (17)

(க-உ) வள்ளுவர் நூலுக்கு மேற்பட்டநூல் உண்டு எனக் கூறும் எவ்வகைப் புலவரும் இல்லை. ஆகவே நாம் திருக்குறளின் பொருளை நினைத்தலும், நினைத்துச் சொல்லுதலும், சொன்னவற்றைத் தெளிதலுமே செய்யற் பாலன.

ஆசிரியர் நல்லந்துவனார்

சாற்றிய பல்கலையும் தப்பா வருமறையும்
போற்றி யுரைத்த பொருளெல்லாந் - தோற்றவே
முப்பான் மொழிந்த முதற்பா வலரொப்பார்
எப்பா வலரினு மில். (18)

(க-உ) சொல்லப்பட்ட பல நூல்களாலும் பிழை இல்லாத அரிய வேதத்தாலும் பாதுகாக்கப்பட்டிருந்த பொருள்களை எல்லாம் தோன்றும்படி திருக்குறளைச் செய்த திருவள்ளுவரை ஒத்த எந்தப் புலவரும் இல்லை.

கீரந்தையார்

தப்பா முதற்பாவாற் றாமாண்ட பாடலினால்
முப்பாலி னாற்பான் மொழிந்தவர் - எப்பாலும்
வைவைத்த கூர்வேல் வழுதிமன மகிழத்
தெய்வத் திருவள் ளுவர். (19)

(க-உ) தெய்வத் தன்மையுடைய திருவள்ளுவர், கூரிய வேலையுடைய பாண்டியன் மனமகிழ்ச்சி யடையும்படி வழுவில்லாத குறள் வெண்பாவி னாலாய தனது முப்பால் நூலில் நாற்பால் பொருள்களையும் சொன்னார்.

சிறுமேதாவியார்

வீடொன்று பாயிர நான்கு விளங்கறம்
நாடிய முப்பத்து மூன்றொன்றூழ் - கூடுபொருள்
எள்ளி லெழுப திருபதிற் றைந்தின்பம்
வள்ளுவர் சொன்ன வகை. (20)

(க-உ) திருவள்ளுவர் சொன்ன அதிகாரவகை வருமாறு: பாயிரம் நான்கதிகாரம்; அறம் முப்பத்து மூன்று ; ஊழ் ஒன்று; பொருள் எழுபது; இன்பம் இருபத்தைந்து.

நல்கூர்வேள்வியார்

உப்பக்க நோக்கி யுபகேசி தோண்மணந்தான்
உத்தர மாமதுரைக் கச்சென்ப - இப்பக்கம்
மாதானு பங்கி மறுவில் புலச்செந்நாப்
போதாற் புனற்கூடற் கச்சு. (21)

(க-உ) வடதிசை நோக்கிச் சென்று நன்பின்னையாரை மணந்த கண்ணனை வடமதுரைக்கு ஆதாரம் என்பர்; மாதானு பங்கி என்னும் குற்றமில்லாத திருவள்ளுவர் தென்மதுரைக்கு ஆதாரமாவர்.
தொடித்தலைவிழுத்தண்டினார்

அறநான் கறிபொரு ளேழொன்று காமத்
திறமூன் றெனப்பகுதி செய்து -பெறலரிய
நாலு மொழிந்தபெரு நாவலரே நன்குணர்வார்
போலு மொழிந்த பொருள். (22)

(க-உ) பாயிரம் இல்லறம் துறவறம் ஊழ் என அறப்பாலின் உட்பொருள்கள் நான்கும், அரசு அமைச்சு அரண் கூழ் படை நட்பு ஒழிபு எனப் பொருட்பாலினுட் பொருள்கள் ஏழும், ஆடவனின் பகுதி பெண்ணின் பகுதி அவ்விருவருடைய பகுதி எனக் காமத்துப் பகுதியும் செய்து அவற்றால் பெறுதற்கரிய நாற்பொருளையும் செய்த நாவலரே அவற்றுட் சொல்லாத பொருள் இருப்பின் அறியவல்லார் போலும்.

வெள்ளிவீதியார்

செய்யா மொழிக்குந் திருவள்ளுவர் மொழிந்த
பொய்யா மொழிக்கும் பொருளொன்றே - செய்யா
அதற்குரிய ரந்தணரே யாராயி னேனை
இதற்குரிய ரல்லாதா ரில். (23)

*(க - உ) ஒருவரால் செய்யப்படாத வேதத்துக்கும், திருவள்ளுவர் செய்த பொய்யா மொழிக்கும் பொருள் ஒன்று; ஆராய்ந்து பார்த்தால் செய்யப்படாத அந்த வேதத்துக்கு உரியவர் அந்தணரே, பொய்யில்லாத இத்திருக்குறளை ஓதுவதற்கு உரியரல்லாதார் உலகில் இலர்.

மாங்குடிமருதனார்

ஓதற் கெளிதா யுணர்தற் கரிதாகி
வேதப் பொருளாய் மிகவிளங்கித் - தீதற்றோர்
உள்ளுதொ றுள்ளுதொ றுள்ள முருக்குமே
வள்ளுவர் வாய்மொழி மாண்பு. (24)

(க-உ) திருவள்ளுவரது வாயினின்றும் தோன்றிய திருக்குறளினது சிறப்பைச் சொல்வதானால் ஓதுதற்கு எளிய சொற்களை உடையதாயும் அறிதற்கு அரிய பொருளை உடையதாயும் வேதம் என்னும் பொருளாயும் மிகவிளங்கிக் குற்றமற்றோர்கள் நினைக்கும் போதெல்லாம் மனத்தை உருக்கும் எனக்கூறலாம்.

எறிச்சலூர்மலாடனார்

பாயிர நான்கில் லறமிருபான் பன்மூன்றே
தூய துறவறமொன் றூழாக - ஆய
அறத்துப்பா னால்வகையா வாய்ந்துரைத்தார் நூலின்
திறத்துப்பால் வள்ளுவனார் தேர்ந்து. (25)

(க-உ) வள்ளுவர் அந்நூலின் தன்மைகளை ஆராய்ந்து அதன் தன்மைக் கேற்பப் பாயிரம் நான்கு அதிகாரமாகவும், இல்லறம் இருபது அதிகாரமாகவும், துறவு பதிமூன்றதிகாரமாகவும் ஊழ் ஓர் அதிகாரமாக வும் நான்கு கூறுபடுத்தி அறத்துப்பாலைச் சொன்னார்.

போக்கியார்

அரசிய லையைந் தமைச்சிய லீரைந்
துருவல் லரணிரண்டோன் றொண்கூழ் - இருவியல்
திண்படை நட்புப் பதினேழ் குடிபதின் மூன்
றெண்பொரு ளேழா மிவை. (26)

(க-உ) அரசியல் இருபத்தைந்து, அமைச்சியல் பத்து, அரண் இரண்டு, கூழ் ஒன்று, படை இரண்டு, நட்புப் பதினேழு, குடி பதின்மூன்று எனப் பொருட்பாலுக்கு இயல்கள் ஏழாகும்.

மோசிகீரனார்

ஆண்பாலே ழாறிரண்டு பெண்பா லடுத்தன்பு
பூண்பா லிருபாலோ ராறாக - மாண்பாய
காமத்தின் பக்கமொரு மூன்றாகக் கட்டுரைத்தார்
நாமத்தின் வள்ளுவனார் நன்கு. (27)

(க-உ) ஆண்பாற் பகுதி ஏழு, பெண்பாற்பகுதி பன்னிரண்டு இருபாலாரும் அன்பு கொள்ளும் பகுதி ஆறு எனவும் காமத்துப் பாலை மூன்று பிரிவாக்கி வள்ளுவர் நூல் செய்தார்.

காவிரிப்பூம்பட்டினத்துக் காரிக்கண்ணனார்.

ஐயாறு நூறு மதிகார மூன்றுமா
மெய்யாய வேதப் பொருள்விளங்கப் - பொய்யாது
தந்தா னுலகிற்குத் தான்வள் ளுவனாகி
அந்தா மரைமே லயன். (28)

(க-உ) மகரந்தமுள்ள பூமாலையை அணிந்த பாண்டியனே! வள்ளுவர் வெண்பாவினாnல் சொன்ன குறள் வேதத்தில் சொல்லப்பட்ட பொருள் எல்லாம் உரைத்தலால் குறளோ அதற்கு முன்னுள்ள வேதமோ சிறந்தது?

மதுரைத்தமிழ்நாகனார்

எல்லாப் பொருளு மிதன்பா லுளவிதன்பால்
இல்லாத வெப்பொருளு மில்லையால் - சொல்லாற்
பரந்தபா வாலென் பயன்வள் ளுவனார்
சுரந்தபா வையத் துணை. (29)

(ப-உ) பலவகை நூற்களிற் சொல்லப்படும் கருத்துக்களெல்லாம் இந்நூலில் உள்ளன. இதில் சொல்லப்படாத கருத்துக்கள் வேறு நூல்களில் இல்லை. சொல்லளவில் விரிந்த பிற நூல்களால் யாது பயனுள்ளது? திருவள்ளுவர் தந்த இந்த நூலன்றோ உலகத்தார்க்குத் துணை.

பாரதம்பாடியபெருந்தேவனார்

எப்பொருளும் யாரு மியல்பி னறிவுறச்
செப்பிய வள்ளுவர்தாஞ் செப்பவரும் - முப்பாற்குப்
பாரதஞ்சீ ராம கதைமனுப் பண்டைமறை
நேர்வனமற் றில்லை நிகர். (30)

(க-உ) பாரதமும் பழைய இராம கதையும் மனு நூலும் ஒப்புடையன வாகும். எவ்வகையானவர்களும் படித்தறியும்படி திருவள்ளுவர் சொன்ன நூலுக்கு ஒப்பாகும் நூல்கள் இல்லை.

உருத்திரசன்மகண்ணர்

மணற்கிளைக்க நீரூறு மைந்தர்கள் வாய்வைத்
துணச்சுரக்கும் தாய்முலை யொண்பால் - பிணக்கிலா
வாய்மொழி வள்ளுவர் முப்பான் மதிப்புவோர்க்
காய்தொறு மூறு மறிவு. (31)

(க-உ) மணலைத் தோண்டுந் தோறும் நீர் ஊறும்; குழந்தைகள் வாய்வைத்து உண்ணத் தாயின் முலையில் பால் ஊறும்; மாறுபடுதற்கு இடமில்லாத மெய்மையான திருக்குறளை ஆராயும் தோறும் புலவர்க்கு அறிவுவளரும்.

பெருஞ்சித்திரனார்

ஏதமில் வள்ளுவ ரின்குறள்வெண் பரவினால்
ஓதிய வொண்பொரு ளெல்லாம் - உரைத்ததனால்
தாதவிழ் தார்மாற தாமே தமைப்பயந்த
வேதமே மேதக் கன. (32)

(க-உ) பூமாலை அணிந்த பாண்டியனே ! திருவள்ளுவர் குறள் வெண்பாவினால் வேதங்கள் சொன்ன பொருள்களை எல்லாம் சொன்னமையால் வேதங்களோ திருக்குறட் பாடல்களோ மேலானவை?
நரிவெரூஉத்தலையார்

இன்பம் பொருளறம் வீடென்னு மிந்நான்கும்
மின்பறியச் சொன்னமுது மொழிநூல் - மன்பதைகட்
குள்ள வரிதென் றவைவள் ளுவருலகங்
கொள்ள மொழிந்தார் குறள். (33)

(க-உ) வேதங்கள் சொன்ன அறம் பொருள் இன்பம் வீடு என்னும் நாற்பொருள்களின். இயல்புகளைக் கற்றறிதல் உலகத்தவர்க்கு அரிதென்று அவற்றை உலகத்தார் எளிதிற் கற்றறியும்படி திருவள்ளுவர் குறளைச் செய்தார்.

மதுரைத்தமிழாசிரியர் செங்குன்றூர்கிழார்

புலவர் திருவள் ளுவரன்றிப் பூமேற்
சிலவர் புலவரெனச் செப்பல் - நிலவு
பிறங்கொளிமா லைக்கும் பெயர்மாலை மற்றுங்
கறங்கிருண்மா லைக்கும் பெயர். (34)

(க-உ) இவ்வுலகத்திலே திருவள்ளுவரலல்லாத மற்றவரையும் புலவர் எனக்கூறுதல் நிலவுள்ள மாலைக் காலத்தையும் இருளுடைய அந்திக் காலத்தையும் மாலை என்று சொல்வது போன்றதாகும்.
மதுரையறுவைவாணிகன் இளவேட்டனார்

இன்பமுந் துன்பமு மென்னு மிவையிரண்டும்
மன்பதைக் கெல்லா மனமகிழ - அன்பொழியா
துள்ளி யுணர வுரைத்தாரே யோதுசீர்
வள்ளுவர் வாயுறை வாழ்த்து. (35)

(க-உ) உலகத்தவர் பின் விளையக்கூடிய இன்பதுன்பம் என்னும் இரண்டின் காரணங்களையும் ஆராய்ந்து அறியவும் தம்மிடத்து அன்பு நீங்காமல் மகிழவும் வள்ளுவர் நன்மைபயக்கும் சொற்களால் திருக்குறளைச் சொன்னார்.
கவிசாகரப்பெருந்தேவனார்

பூவிற்குத் தாமரையே பொன்னுக்குச் சாம்புனதம்
ஆவிற் கருமுனியா யானைக் - கமரரும்பல்
தேவிற் றிருமா லெனச்சிறந்த தென்பவே
பாவிற்கு வள்ளுவர்வெண் பா. (36)

(க-உ) பூக்களில் தாமரைப்பூவும் பொன்களுள் சாம்புனதமும் பசுக்களுள் காமதேனுவும் யானைகளுள் ஐராவதமும், தேவர்களுள் திருமாலும் போலப் பாடல்களுள் திருக்குறள் வெண்பாச் சிறந்தது.
மதுரைப்பெருமருதனார்

அறமுப்பத் தெட்டுப் பொருளெழுப தின்பத்
திறமிருபத் தைந்தாற் றெளிய - முறைமையால்
வேத விழுப்பொருளை வெண்குறளா வள்ளுவனார்
ஓதவழுக் கற்ற துலகு. (37)

(க-உ) அறத்தின் பகுதி முப்பத்தெட்டதிகாரத்தாலும், பொருட்பகுதி எழுபது அதிகாரத்தாலும், இன்பப்பகுதி இருபத்தைந்ததிகாரத்தாலும், தெளியும்படி வேதத்தின் உயர்ந்த பொருளை வள்ளுவர் சொன்னமையால் உலகம் ஒழுக்கம் தவறுதலினின்று நீங்கிற்று.
கோவூர்கிழார்

அறமுத னான்கு மகலிடத்தோர் ரெல்லாந்
திறமுறத் தேர்ந்து தெளியக் - குறள்வெண்பாப்
பன்னிய வள்ளுவனார் பான்முறைநே ரொவ்வாதே
முன்னை முதுவோர் மொழி. (38)

(க-உ) அறம் முதலிய நான்கு பொருள்களையும் இவ்வுலகிலுள் ளோர் நன்றாக ஆராய்ந்து மயக்கம் தீரும்படி வள்ளுவர் செய்த நூலுக்கு முற்காலத்தவர் செய்த நூலுக்கு முற்காலத்தவர் செய்த நூல்களும் சமமாகமாட்டா.

உறையூர் முதுகூற்றனார்

தேவிற் சிறந்த திருவள் ளுவர்குறள்வெண்
பாவிற் சிறந்திடுமுப் பால்பகரார் - நாவிற்
குயலில்லை சொற்சுவை யோர்வில்லை மற்றுஞ்
செயலில்லை யென்னுந் திரு. (39)

(க-உ) கடவுள் தன்மையால் உயர்ந்த திருவள்ளுவரின் முப்பால் களையும் பயிலாவிடின் நாவிற்கு உய்வு இல்லையாகும்; சொற்களின் சுவையை அறியவும் முடியாது; நல்ல செய்கைகளும் இல்லையாகும்; இலக்குமியும் சேரமாட்டாள்.
இழிகட்பெருங்கண்ணனார்

இம்மை மறுமை யிரண்டு மெழுமைக்குஞ்
செம்மை நெறியிற் றெளிவுபெற - மும்மையின்
வீடவற்றி னான்கின் விதிவழங்க வள்ளுவனார்
பாடின ரின்குறள்வெண் பா. (40)

(க-உ) வினைப்பயன் தொடர்ந்து வருகின்ற இப்பிறப்பிலும் மறுபிறப்பிலும் நல்ல வழியில் யாவரும் தெளிவு அடையவும் முப்பால்க ளோடு வீட்டு நெறி நிலவவும் வள்ளுவர் குறள் வெண்பாப் பாடினார்.

1.  தெய்வந் தொழாஅள் கொழுநற் றொழுதெழுவாள்
    பெய்யெனப் பெய்யும் பெருமழை யென்றவப்
    பொய்யில் புலவன் பொருளுரை கேளாய் (மணிமேகலை)
2.  நிலம் புடைபெயர்வ தாயினும் மொருவன்
    செய்தி கொன்றார்க் குய்தி யில்லென
3.  கல்லாடம்

1.  “அருந்தவ மாமுனி யாம்பக வதற்குக்
    கருவூர்ப் பெரும் பதிக் கட்பெரும் புலைச்சி
    ஆதி வயிற்றினி லவ தரித்த
    கான்முளை யாகிய கபிலனும் யானே
    என்னுடன் பிறந்தவ ரெத்தனை பேரெனி
    லாண்பான் மூவர் பெண்பர் னால்வர்
    யாம்வளர் திறஞ் சிறிதியம்புவல் கேண்மின்
    ஊற்றுக் காடெனு மூர்தனிற் றங்கியே
    வண்ணா ரகத்தில் உப்பை வளர்ந்தனள்;
    நரம்புக் கருவியோர் நண்ணிடு சேரியிற்
    பாண ரகத்தில் ஒளவை வளர்ந்தனள்;
    தொண்டைமண் டலத்தில் வண்டமிழ் மயிலைப்
    பறைய ரிடத்தில் வள்ளுவர் வளர்ந்தனர்;
    அரும்பார் சோலை சுரும்பார் வஞ்சி
    யதிக னில்லிடை அதிகமான் வளர்ந்தனன்;
    பாரூர் நீர்நாட்டாரூர் தன்னி
    லந்தணர் வளர்க்க யானும் வளர்ந்தேன்” (கபிலரகவல்)

1.  தமிழ்ப் புலவர் - உயர்திரு. சோமசுந்தர பாரதியார்.

2.  “வள்ளுவனென்பானோர் பேதை யவன்வாய்ச் சொற் கொள்ளாரறிவுடையார்” என வரும் திருவள்ளுவமாலை அடிகள், குறள் நூல் ஆசிரியரை வள்ளுவர் குலத்தவன் என ஒருவன் கூறினால் அவன் பேதை யாவானென்றும் அவனுடைய சொல்லை அறிவுடைய மக்கள் ஏற்றுக் கொள்ளார் என்றும் விள்ளுகின்றன. இதனால் வள்ளுவமாலை செய்யப்படுகின்ற காலத்திலே வள்ளுவர் என்னும் பெயர் புலைக்குலத்தினருக்குப் பெயராக வழங்குவ தாயிற்றென்றும், வள்ளுவரை அக்குலத்தவராகக் கூறுதல் பொருந்தாதென்றும் கொள்ளும் கருத்துக்கள் இருந்தமை புலனாகின்றது.

3.  எஸ். அநவரதவிநாயகம் பிள்ளை.
4.  The Upanishads are a world scripture, that is to say, a scripture appealing to the lovers of religion and truth in all races and at all times without distinction - Thirteen principal upanishads translated - Robert Ernest Home.
    Dr. Pope in his short paper on the ethics of Kural holds that Thiruvalluvar bases his ethics or the grand truths of Thiripadartha, Pathi, Pasu and Pasa. In fact his creed is not a godless creed like that of the Jains or Buddhists. - Tamilian antiquary Vol. 2, No. 6.
5.  Olden burgh has indeed fairly worked out both in his earliest volumes of Buddha how the Upanishds prepared the way for Buddhistic thought and derives precision for having attempted a hitherto unattempted work - Constructire Survey of Upanishadic Philosophy - P.4

6.  தமிழர் மதம் உலக மதமென்பதை. (1) தமிழர் சமயம் எது? (2) நமது சமயம். (3) சிவன் என்னும் நூல்களில் விரித்து விளக்கியுள்ளோம், காண்க.

7.  இப்பாடல் உமாபதி சிவம் செய்ததென வழங்குகின்றது.

1.  முந்தையிலிருந்து நட்டோர் கொடுப்பின்
    நஞ்சுமுண்பர் நனிநாகரிகரி - நற்றிணை.

பெயக்கண்டு நஞ்சுண் டமைதர் நயத்தக்க
நாகரிகம் வேண்டு பவர் - குறள்.

பிறர்நோயுந் தந்நோய்போற் போற்றி அறனறிதல்
சான்றோர்க் கெல்லாங் கடனால் – கலித்தொகை

அறிவினானாகுவ துண்டோ பிறிதி னோய்
தந்நோய்போற் போற்றாக் கடை – குறள்

நெஞ்சறிந்த கொடியவை மறைப்பினும் மறையாவா
நெஞ்சத்திற் குறுகிய கரியில்லை யாகலின் – கலி

தன்னெஞ் சறிவது பொய்யற்க பொய்த்தபின்
தன்னெஞ்சே தன்னைச் சுடும் – குறள்

முற்பகற் செய்தான் பிறன்கேடு தன்கே
பிற்பகற் காண்குறூஉம் பெற்றியகாண் நற்பகலே” – சிலப்

பிறர்க்கின்னா முற்பகற் செய்யிற் றமக்கின்னா
பிற்பகற் றாமே வரும். - குறள். 331.

1.  இது பண்டிதர் சவரிராய பிள்ளை அவர்கள் தமிழர் புராதன கலைஞனில் (Tamilian Antiquary) வள்ளுவர் காலத்தைப் பற்றி எழுதிய குறிப்பு.

2.  கயவாகுவின் காலம் கி.பி.113-135க்குப் பதில் கி.பி.173-195 எனத்துணியப்படுதலின் இவ்வாராய்ச்சியிற் கூறப்படும் காலம் 60 ஆண்டுகள் கீழே செல்லும்.
3.  Augustian age of Tamil Literature.

4.  உப்பக்க நோக்கி யுபகேசி தோண்மணந்தான்
    உத்தர மாமதுரைக்(கு) அச்சென்ப - விப்பக்க
    மாதானு பங்கிமறுவில் புலச்செந்நாப்
    போதார் புனற்கூடற்(கு) அச்சு.

5.  இது டாக்டர் ஜே. லேசரஸ் (Rev. Dr. J. Lazaurs) என்பார் ஆங்கிலத்தில் வரைந்த கட்டுரை ஒன்றின் சுருங்கிய கருத்து.
6.  Religious of India

7.  திருக்கோணமலை. த. கனக சுந்தரம்பிள்ளை பி.ஏ.

8.  தருமர் மணக்குடவர் தாமத்தர் நச்சர்
    பரிதி பரிமே லழகர் திருமலையர்
    மல்லர் கவிப்பெருமாள் காளிங்கர் வள்ளுவ நூற்
    கெல்லையுரை செய்தா ரிவர். - பழையப்பாடல்
    பிற உரையாசிரியர்கள் : வடிவேலுச் செட்டியார் அருணாசலக் கவிராயர், சரவணப் பெருமாள் ஐயர்.

9.  Tamilian antiquary - Vol. II. No. VI

10. குறிப்பு-ஆசிரியர் நூல் செய்கின்ற காலத்தில் நூல்களுக்குப் பாயிரம் செய்யும் வழக்கு இல்லை என்றும், நன்னூல் முதலிய நூல்களிற் சொல்லப்பட்ட பாயிர இலக்கணம் ஒன்றேனும் பாயிரம் என வழங்கும் இந்நூற் பகுதியில் இல்லையென்றும், முதல் நான்கு அதிகாரங்களும் தொல்காப்பியர் கூறிய வாழ்த்தியல் என்பதில் அடங்குமென்றும், அவ்வதிகாரங்கள், முறையே புறநிலை வாழ்த்து, வாயுறை வாழ்த்து, அவை அடக்கம், செவி அறிவுறூஉ முதலியவைகளாமென்றும் இக்கால அறிஞர் கருதுகின்றனர். தொல்காப்பியம் செய்யுளில் 109 முதல் அடுத்த நான்கு நூற்பாக்களை நோக்குக.

11. *இது கா. சுப்பிரமணிய பிள்ளை, எம்.ஏ., எம்.எல். அவர்கள் கொண்ட உரை; மிகப் பொருத்தமாகக் காணப்படுகிறது.

12. ஆசிரியர் நூல் செய்கின்ற காலத்தில் தென்னாட்டு அரசர் சிலர் ஊன் பயிலா வேள்விகள் செய்து வந்தன ரென்பது சங்க நூல்களால் தெரிய வருகின்றது. வடநாட்டு வைதீகக் கொள்கைகளைத் தென்னாட்டிற் பரப்ப முயன்று வந்தவர்களால் கொண்டு வரப்பட்டதே வேள்வி. ஆசிரியர் இச்செயலை உடன்பட்டார் போன்று மறுத்துள்ளார் காண்க.

13. கா. சுப்பிரமணியபிள்ளை எம். ஏ., எம்.எல்., அவர்கள் அறுதொழிலென் றிருப்பது அறி தொழிலென்றிருக்க வேண்டுமெனப் பாடங் கொண்டு பின் வருமாறு பொருள் விரித்துள்ளார்.
    (ப -உ) காவலன் காவான் எனின் - அரசன் (உயிர்களைக்) காப்பாற்றானாயின்; ஆ பயன் குன்றும் - முயற்சி செய்வார்க்கு அம் முயற்சியாலுண்டாகும் இயல்பானபயன் இல்லாமற்போகும்; அறிதொழிலோர் நூல்மறப்பர் - அறியுந் தொழிலையுடைய கலைஞர் தாங் கற்றற்குரிய நூல்களைக் கற்பதைக் கைவிடுவர்.

குறிப்புகள்
